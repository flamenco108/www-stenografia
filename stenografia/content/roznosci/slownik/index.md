---
Title: Słownik pojęć z tematyki stenografii i okolic
Date: 2010-02-10T23:59:00
Category: 
Slug: slownik
Author: Krzysztof Smirnow
---



Tutaj będę umieszczał słowa i pojęcia, bez których zrozumienie
poruszanych na stronie zagadnień mogło by się stać trudne.


### stenodaktylografia 
eksperymentalna dziedzina stenografii i stenotypii. 
Intencją jej projektantów było ułożenie
systemu stenograficznego, którym można by się posługiwać pisząc na
maszynie. Maszyna do stenodaktylografii miała specjalną klawiaturę
zaopatrzoną zarówno w litery, jak i znaczniki stenograficzne. Nigdy nie
wyszło poza fazę eksperymentów. Stenografia i stenotypia rozwijały się
oddzielnie.
### wokalizacja 
udźwięcznienie sylaby. Aby z grupy głosek wydzielić
sylabę, szukamy zespołu wzajem związanych spółgłosek udźwięcznionych
samogłoską. Od twórcy pisma i jego ortografii zależy, jakie reguły
wokalizacji przyjmie. W przypadku, gdy dane pismo składa się z oznaczeń
(tj. liter) spółgłosek i symbolizacji (tj. bezliterowego zaznaczania, na
inny sposób niż literowy) samogłosek, jest to istotne, na której literze
(tj. spółgłosce w tym wypadku) będzie symbolizować „głos” czyli
samogłoskę - następnej, czy poprzedniej. Możliwa jest zatem wokalizacja
zagłosowa i przedgłosowa. Wybór zależy od szczególnych cech języka, z
czego najistotniejszą wydaje się stosunek liczby sylab otwartych do
zamkniętych.
#### wokalizacja zagłosowa 
Typowa dla systemów niemieckich wokalizacja
polegająca na symbolizowaniu głosu na znaku następującym po głosie czyli 
po spółgłosce udźwięcznianej. 
np. paragraf = p+ar+agr+af.
#### wokalizacja przedgłosowa 
Wokalizacja polegająca na symbolizowaniu
głosu na znaku poprzedzającym głos, czyli udźwięcznienie. Stosowana w
większości systemów polskich. 
np. stodoła = sto+do+ła.
### stenografia notatkowa 
Zwana też **kupiecką** lub **korespondencyjną**. 
Zaprojektowana z myślą o usprawnieniu pracy
biurowej i biznesu. Systemy te stawiają mniejsze wymagania dla adeptów
sztuki, są także łatwiejsze w pisaniu. Ich zapas znaczników zwykle jest
sztywno ustalony, a metody pisania ujęte w reguły i standardy tak, że
stenografowie mogą się wymieniać dokumentami i czytać nawzajem. Notatki
powinny być na tyle czytelne, że nawet po długim czasie, podobnie jak
odręczne pismo długie, nie sprawią kłopotu przy odczycie. W większości
wypadków systemy notatkowe powstały jako pierwszy stopień wtajemniczenia
systemów parlamentarnych. Od swoich szybszych wersji różnią się
ograniczonym stosowaniem metod, które prowadzą do utrudnionego odczytu i
indywidualizacji stenogramu. Dopiero w XX wieku zaczęto projektować
samodzielne systemy notatkowe (np. system Scheithauera, lub system
Teeline).
### stenografia debatowa 
Zwana też **parlamentarną**. Są to metody
stenograficzne profesjonalne, zaprojektowane od początku pod kątem
zapisu bieżącego dyskusji, przemówień, zebrań itp. Dają możliwość
pisania z ogromnymi prędkościami, ale stawiają przed stenografem wysokie
wymagania - dokładności i kaligrafii podczas stawiania znaków.
Czytelność w tych systemach podporządkowano szybkości. Zaopatrzone są w
duże zbiory znaczników, szczególnie frazeogramów, które jednym znakiem
symbolizują całe związki frazeologiczne. Powszechne też w nich jest
stosowanie skrótów zdaniowych, czyli wykorzystanie faktu, że w zdaniach
występują pewne sztywne grupy wyrazów, co szczególnie jest widoczne w
językach pozycyjnych, i zaznaczanie tych grup zwykle pierwszym ich
wyrazem. Używanie metody parlamentarnej wymaga wielu lat ćwiczeń i
codziennego treningu. Porównuje się to do wirtuozerskiego opanowania gry
na instrumencie muzycznym. Każdy stenograf parlamentarny z czasem
dodatkowo opracowuje setki własnych znaczników, które czynią jego
stenogram nieczytelnym, lub bardzo trudnym do odczytania dla innych.
Systemy parlamentarne, jako mniej czytelne, w dużym stopniu bazują na
pamięci krótkotrwałej stenografa. Stenogram powinien zostać
przetranskrybowany (przepisany na maszynie/w edytorze tekstu)
natychmiast po zapisaniu.
### pismo długie
tradycyjne pismo we wszystkich jego odmianach
(drukowanej i pisanej). :**szybkopisanie**: stenografia :**znacznik**:
Symbol nadany danemu słowu, związkowi frazeologicznemu lub pojęciu
wyróżniającemu się zwykle dużą częstością występowania.
### frazeogram
znacznik dla związku frazeologicznego


