---
Title: Dostojewski i Snitkina
Date: 2010-02-10T23:59:00
Category: 
Slug: dostojewski_snitkina
Author: Krzysztof Smirnow
---



<!-- ![Fiodor Dostojewski](http://upload.wikimedia.org/wikipedia/commons/5/58/Dostoevskij_1872.jpg) -->
{{< figure src="http://upload.wikimedia.org/wikipedia/commons/5/58/Dostoevskij_1872.jpg" title="Fiodor Dostojewski" >}}
<!-- *Fiodor Dostojewski* -->

[Fiodor Dostojewski](http://pl.wikipedia.org/wiki/Fiodor_Dostojewski)
był człowiekiem nieszczęśliwym i co najmniej niepoważnym. Zapewne
natura musiała mu to uczynić dla zrównoważenia wielkiego talentu.
Zmagający się całe życie z atakami epilepsji, za błędy młodości skazany
na ciężkie roboty i służbę w armii, gdzie postradał zdrowie, po
uwolnieniu oddał się pisarstwu. Choć z literatury, mimo, że wydawcy nie
byli idealistami, tylko twardymi biznesmenami, można było żyć o wiele
lepiej niż dziś, nie potrafił zadbać o swoje sprawy finansowe. Gorzej nawet,
był namiętnym hazardzistą. W drugiej połowie roku 1866
czterdziestoczteroletni pisarz z powodu swoich nałogów tonął w długach,
a wydawniczy *dead-line* zbliżał się nieubłaganie. Wydawca, Stellowskij,
zawarł z nim abuzywną umowę: jeżeli nie dotrzyma terminu oddania
powieści do 1 listopada roku 1866, traci prawa do wszystkich swoich
następnych dzieł na rzecz Stellowskiego. Humoru nie poprawiała
świadomość powolnej utraty wzroku. W kieszeni nosił zalecenie lekarskie, aby
zaprzestać własnoręcznego pisania na rzecz dyktowania. Dostojewski miał
wtedy mocno rozgrzebaną już swoją najsłynniejszą powieść „Zbrodnia i
kara”, i świadomość nadchodzącej klęski musiała go mocno boleć. Z pomocą
przyszedł mu sam wydawca. 4 października sprowadził do pracowni pisarza
najzdolniejszą uczennicę niedawno otwartych w St. Petersburgu kursów
stenografii, dwudziestoletnią 
[Annę Grigoriewnę Snitkinę](http://en.wikipedia.org/wiki/Anna_Dostoyevskaya)
.

<!-- ![Anna Snitkina](http://upload.wikimedia.org/wikipedia/commons/f/f8/Annagrigdost.jpg) -->
{{< figure src="http://upload.wikimedia.org/wikipedia/commons/f/f8/Annagrigdost.jpg" title="Anna Snitkina" >}}
<!-- *Anna Snitkina* -->

W domu Anny wszyscy dużo czytali i byli wielbicielami dzieł
Dostojewskiego, który dłużej już tworzył, niż dziewczyna żyła na tym
świecie. Spotkanie z tytanem literatury było dla niej darem niebios i przeżyciem na poły mistycznym.
Dostojewski właśnie wylizał się po ostatnim ataku padaczki, więc był
rozdrażniony i bardzo niemiły dla młodej stenografki. Złośliwie wytykał
jej błędy i wolne tempo odczytu stenogramu. Jednak zaprosił ją, by
przyszła nazajutrz.

Następnego dnia Anna Grigoriewna poznała pisarza od jego najlepszej
strony. Sesja dyktowania nabrała tempa i przez następne dni zdołali
wspólnie sporządzić maszynopis całej nowej powieści na motywach
autobiograficznych pod tytułem
„[Gracz](http://ilibrary.ru/text/67/p.1/)”.
Warunki kontraktu zostały dotrzymane, najważniejsze długi karciane
spłacone, a Dostojewski stanął przed perspektywą utraty bardzo
pożytecznej pomocnicy, która zdążyła się w międzyczasie zakochać w swoim
ulubionym pisarzu.

Tydzień później, 8 listopada, Dostojewski, pod pretekstem dyskutowania
szkicu nowej powieści poprosił Annę o radę: czy młoda dziewczyna zdolna
jest się zakochać w podstarzałym artyście? Anna potwierdziła *niemiedlienno*. Wkrótce
nastąpiły oficjalne oświadczyny, a w lutym 1867 roku Dostojewski i
Snitkina byli już małżeństwem.

Reszta tej historii niech pozostanie pomiędzy tymi, którzy ją znają i
tymi, którzy zadadzą sobie trud, by ją poznać. Dla niecierpliwych powiem tylko, że młoda stenografka nie znalazła błogiego szczęścia w pożyciu z podstarzałym artystą.

Jaki z tego wynika dla nas wniosek? Zapewne taki, że warto korzystać z
pomocy młodej, zdolnej stenografistki.

![;-)](../../images/icons/smileys/icon_wink.gif)
