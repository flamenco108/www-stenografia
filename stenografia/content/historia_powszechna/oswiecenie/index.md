---
Title: Oświecenie
Date: 2016-02-09T23:59:00
Author: Krzysztof Smirnow
---




Epoka, którą wydziela się w literaturze i historii polityki, nie
odcisnęła piętna na systemach stenograficznych. Ich rozwój postępował
nie zważając na odkrycia nowych lądów, rewolucje burżuazyjne, wolteryzm
i absolutyzm. Do jej używania skłaniała najwybitniejsze umysły epoki
niewątpliwa wygoda, w czasach, gdy nie istniała maszyna do pisania, nie
było lepszej metody pisania dużych ilości tekstu bez zmęczenia ręki.
Pozwalała także na szybkie pisanie, bez poczucia zagrożenia, że umknie
jakaś ważna myśl, lub wypowiedziane słowo. Zatem jej zalety odkrywano w
kolejnych krajach, gdzie często działo się to ciszej i bez takiego
zadęcia, jak w Anglii, ale nie mniej skutecznie.

Zwróćmy też uwagę, że ówcześnie jeszcze nie istniały rozbudowane
sekretariaty, a menedżerowie wysokiego szczebla woleli pisać pisma
samemu niż dyktować je sekretarkom (czyli jak dzisiaj). Zatem
stenografia wciąż służyła głównie celom osobistym, w tym jako metoda
utrwalania ulotnych myśli. To właśnie z XVIII i XIX wieku zachowało się
najwięcej pamiętników pisanych w dziesiątkach tajemniczych systemów, a
sztuka odszyfrowywania ich to wciąż nieźle płatne, choć niezwykle
niszowe, zajęcie w krajach anglosaskich.



# Thomas Gurney, David Copperfield i Karol Dickens




{{< figure src="gurney_portret.png" title="Tomasz Gurney" >}}

[Gurney](https://www.oxforddnb.com/index/101011776/Thomas-Gurney)
zaadaptował alfabet
[Masona](https://www.oxforddnb.com/index/101018292/William-Mason)
i w 1753 roku opublikował system stale używany w sądach i parlamentach
brytyjskich aż do utrwalenia się pozycji Fonografii Pitmana. 
[Karol Dickens](https://pl.wikipedia.org/wiki/Karol_Dickens)
posługiwał się stale tym systemem od kiedy nauczył się go, by zdobyć
pracę jako sprawozdawca parlamentarny. W swojej powieści pod tytułem
„David Copperfield” pozwolił sobie na żarty, choć dobrze opisujące męki
samouka:

*Przede wszystkim chciałem zasięgnąć rady Traddlesa w następującej sprawie: słyszałem, że wielu znakomitych ludzi zaczynało karierę od pisania sprawozdań z posiedzeń Parlamentu, że zaś wiedziałem o pewnych
związkach Traddlesa z dziennikarstwem, zapytywałem go w mym liście, co o tym sądzi? Teraz właśnie objaśniał mnie, sam się dokładnie wywiedziawszy, że wprawa w streszczaniu i stenografowaniu tych rzeczy
jest równie trudna, a może i trudniejsza do nabycia niż znajomość sześciu języków, dojść zaś do niej można, przy pracy, po kilku dopiero latach. Bądź co bądź, mogłem próbować. W zapale mym trudności mnie nie
zrażały.*

{{< figure src="copperfield-traddles.jpg" title="Traddles ćwiczy mowę, a Copperfield stenografuje" >}}

{{< figure src="gurney-shorthand01.png" title="Alfabet systemu Gurney'a" >}}

I dalej:

*Nabyłem za cenę sześciu pensów praktyczną metodę stenografii i zatopiłem się w badaniu jej tajemnic, które mnie po kilku tygodniach doprowadziły do zupełnego zamętu myśli. Kropki, cętki, pałeczki, oznaczające raz to, drugi raz tamto, znaczenia zygzaków – wirowały mi w myśli na jawie i we śnie. Gdym się już przedarł przez te zawikłania i opanował alfabet przypominający przybytek egipskich tajemnic, zjawiały się orszaki nowych trudności w postaci tak zwanych znaczników. Okropne to było do opanowania. Bo coś w rodzaju środka pajęczyny oznaczało „oczekujmy”, a coś w kształcie rakiety – znaczyło „niegodny”. Gdy mi się wreszcie udało zapamiętać i te szczegóły, dostrzegłem, żem zapomniał wszystkiego, czego się przedtem tak pracowicie wyuczyłem, a rozpoczynając znów od początku, zapominałem dalszego ciągu, i tak dalej, i tak dalej. Doprowadzało to mnie do rozpaczy.*

*Tłumaczenie: Wila Zyndram-Kościałkowska, rok 1889.*

{{< figure src="gurney-shorthand02.png" title="Te straszliwe znaczniki…" >}}

{{< figure src="gurney-shorthand03.png" title="System Gurney'a, Księga Genesis" >}}

Na zamieszczonych obrazkach można łatwo zobaczyć charakterystyczne cechy
systemu Gurney'a: pisany linią jednej grubości, znaki podobne w
rozmiarze, większość słów można łatwo zapisać kilkoma ruchami ręki.
Jednak rzut oka na owe „koszmarne znaczniki” pokaże wnet, że jeszcze nie
odczuwano potrzeby usystematyzowania poszczególnych, regularnych cząstek
językowych, co znacznie mogłoby przyspieszyć pisanie. Wszystko z powodu,
że system Gurney'a nie był fonetyczny, lecz ortograficzny, zatem tylko
częściowo naśladował rzeczywiste brzmienie języka.

Zwrócić należy uwagę, że zgodnie ze świadectwem Dickensa, do opanowania
podstaw systemu Gurney'a potrzeba było cztery miesiące wytężonej pracy.
Wyjaśnia to przyczynę powstawania kolejnych systemów stenograficznych -
dążenie do możliwie największej prostoty, szybkości uczenia się,
łatwości pisania i odczytu.

{{< figure src="dickens_shorthand.jpg" title="Stenogram ręką Dickensa pisany" >}}

Na koniec ciekawostka: czyżby firma kryjąca się pod adresem
<https://www.gurneysreporting.co.uk/> była spadkobiercą tegoż Gurney'a?
Otóż tak! System Gurney'a jest wciąż w użyciu, o czym świadczą
przechwałki na ich stronie: metodą tą stenografowano proces Królowej
Karoliny w roku 1820, przesłuchania w sprawie katastrofy Titanica w roku
1912, a nawet przesłuchania w sprawie 
[katastrofy statku ratunkowego Penlee](https://en.wikipedia.org/wiki/Penlee_lifeboat_disaster)
w roku 1982 oraz 
[katastrofy promu MS Herald of Free Enterprise](https://en.wikipedia.org/wiki/MS_Herald_of_Free_Enterprise)
w roku 1987.



# John Byrom




John Byrom był z powołania poetą. Po osiągnięciu tytułu Magistra Sztuk
(Master of Arts) w Kolegium św. Trójcy, odmówił przyjęcia święceń, za to
prawdopodobnie zaangażował się w ruch jakobicki (nie mylić z
jakobińskim). Zapisał się też jako założyciel dwóch sekretnych
organizacji: *The Cabala Club* oraz *Societas Tachygraphica*, a system
stenograficzny ogłosił dopiero w roku 1767, kiedy był już 77-letnim
starcem. Błędne (z dzisiejszego punktu widzenia) wybory polityczne
sprawiły, że przez całe życie cierpiał jeżeli nie biedę, to w każdym
razie na brak pieniędzy. Pozostawanie przez jakiś czas kochankiem
Karoliny Wilhelminy Charlotty Brandenburg-Ansbach, wówczas księżnej
Walii, później królowej Brytanii i Irlandii, zrobienie rogacza z jej
męża, Jerzego II, najwyraźniej jego sytuacji nie poprawiło, choć
przecież król (znacznie później) obdarzył go w 1739 roku 21-letnim
patentem na publiczne nauczanie stenografii jego metodą (co wówczas
oznaczało prawo wyłączności), a kilka lat później Towarzystwo Królewskie
raczyło wysłuchać na ten temat odczytu. Z braku funduszy Byrom nigdy nie
wydał swojej pracy drukiem, co niekorzystnie wpłynęło na popularność
metody. Choć uczył jej już w 1720 roku, a w 1724 został członkiem
Królewskiego Towarzystwa Naukowego, dostępny był tylko krążący z rąk do
rąk rękopis z opisem systemu (dziś nazwalibyśmy go „dokumentem
systemowym”). Dopiero jego uczniowie wydawali drukowane podręczniki „na
bazie systemu Byroma”, „pod wpływem” i „w nawiązaniu do”.

Wiadomo, że metodę Byroma opanowali bracia Charles i John Wesley'owie,
założyciele kościoła metodystycznego, a Byrom napisał hymn 
*[Christians, awake, salute the happy morn](https://www.hymnsandcarolsofchristmas.com/Hymns_and_Carols/christians_awake_salute_the_happ.htm)*.

Mimo braku pieniędzy Byrom aktywnie promował swój system póki życia.
Założył w Londynie, Manchesterze i Cambridge trzy kluby Pen-Pals, czyli
towarzystwa ludzi korespondujących ze sobą - jego systemem
stenograficznym.

Był to system fonetyczny, gdzie spółgłoski pisano przy pomocy różnych
kresek, a samogłoski oznaczano znakami diakrytycznymi w różnych
pozycjach wobec znaku spółgłoskowego.

{{< figure src="byrom-shorthand.png" title="Alfabet Byroma" >}}

Ostatecznie został zapamiętany jako ojciec „racjonalnej stenografii” -
jako pierwszy posłużył się spostrzeżeniami, że w języku angielskim
obowiązuje ograniczona liczba końcówek, która jeszcze się zmniejsza,
kiedy zapisać je fonetycznie (np. -tion = -shun), dla których można
ustalić pewne łatwe do nauczenia się znaczki.

{{< figure src="byrom-shorthand02.png" title="System Byroma - przykład" >}}



# Samuel Taylor




Uważa się go za ojca współczesnej stenografii, bo w wielu krajach
germańskich i romańskich wdrożono systemy stanowiące tłumaczenie lub
ideowe powielenie jego systemu. Właściwszy byłby zatem dla niego tytuł
autora najczęściej kopiowanego systemu stenograficznego.

Pracował nad nim w latach 1773-1786. W 1786r. opublikował „Rozprawę w
sprawie ustanowienia standardu uniwersalnego systemu Stenografii lub
pisania skrótowego”. Postulował badania statystyczne częstości
występowania głosek, jak również ustanowienie standardowej metody zapisu
skrótowego. Przedstawił w niej także pierwszy system, który zdobył
powszechną popularność w całym świecie anglojęzycznym.

{{< figure src="taylor-shorthand01.png" title="Alfabet systemu Taylora" >}}

System był znacznie ulepszonym następcą Byroma. Jego alfabet składał się
z 19 znaków o bardzo uproszczonym kształcie dobranych zgodnie ze
statystyką występowania. Ich złączenia były ściśle zdefiniowane.
Oznaczanie samogłosek zostało znacznie uproszczone względem systemu
Byroma. Jednocześnie Taylor opracował system skrótowego zapisu przez
usuwanie nadmiarowych spółgłosek i samogłosek ze środka wielosylabowych
wyrazów. W ten sposób położył podwaliny pod następne nowoczesne systemy
stenograficzne, w których połączenie skrótu i odpowiedniego alfabetu
stało się obowiązującym standardem.

{{< figure src="taylor-shorthand02.png" title="System Taylora" >}}

Przez wiele lat nauczał swojego systemu w Oxfordzie i na uniwersytetach
Szkocji, co sprawiło, również dzięki prostocie (w porównaniu z
konkurencją), że szybko stał się on obowiązującym wśród elit
intelektualnych tamtego czasu i został szybko zaadaptowany na języki
francuski, niemiecki, hiszpański, włoski i szwedzki. Niestety, Samuel
Taylor nie zrobił majątku na swojej pracy. Tantiem za adaptacje wtedy
jeszcze nie płacono, o ile jakiś król nie zechciał przyznać patentu na
wyłączność do nauczania i propagowania danej metody, jak to miało
miejsce w przypadku Timothy Brighta i Johna Byroma.

Samuel Taylor znany jest również z naukowej rozprawy pt. „Wędkarstwo we
wszystkich swoich rodzajach” tyczącej się jego życiowej pasji. Praca ta
ponoć jest wciąż dyskutowana wśród wędkarzy zainteresowanych użyciem
sztucznych much do połowu szczupaków.



# Bertin, Delpino, Saxe i inni




Na bazie osiągnięć Taylora powstały liczne systemy stenograficzne we
wszystkich prawie językach germańskich i romańskich. We Francji były to
systemy Bertina oraz Prevost-Delaunay'a, we Włoszech Delpino, w
Niemczech Mosengeila, w Polsce (choć pół wieku po prekursorze) Saxe'go,
W niektórych, jak np. rumuński, aż do XX wieku nie powstała żadna
konkurencja.

{{< figure src="delpinoalfabetoyx6.jpg" title="Włoski system Taylor-Delpino" >}}

{{< figure src="https://upload.wikimedia.org/wikipedia/commons/2/24/Systeme_stenographie_bretin.jpg" title="Francuski system Taylor-Bertin" >}}

{{< figure src="saxe-alfabet.jpg" title="Polski system Taylor-Bertin-Saxe" >}}



# Simon George Bordley



Autorstwo stenografii graficznej tradycyjnie zwykło się przypisywać
Franciszkowi Gabelsbergerowi. Mało kto wie, że przeszło 30 lat przed nim
Anglik Simon George Bordley opublikował podręcznik pisma
stenograficznego w trzech stylach: pismo powolne, pismo szybkie i pismo
muzyczne. Za jednym zamachem stał się prekursorem stenografii graficznej
i muzycznej. W obu nie odniósł sukcesu.

{{< figure src="bordley.png" title="Alfabety systemu Bordley'a" >}}


