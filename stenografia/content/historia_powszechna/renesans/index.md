---
Title: Renesans
Date: 2010-02-09T23:59:00
Category: historia
Author: Krzysztof Smirnow
---





Fenomen ruchomej czcionki i szybkiego druku zbiegł się w czasie z
odrodzeniem stenografii. Związane to było w ogóle z odrodzeniem
zainteresowania wszelkimi naukami, a zatem także i czytaniem starych
ksiąg, do których różnymi drogami (np. plądrowania klasztorów) uzyskano
dostęp. Badania pergaminowych manuskryptów przywróciły światu noty
tyrońskie, które w ten sposób jeszcze raz posłużyły, tym razem jako
uniwersalny wzorzec kolejnym twórcom systemów stenograficznych.
Najlepszym, zarówno pod względem elokwencji, jak i uwarunkowań
środowiskowych, miejscem dla wykiełkowania nowej-starej sztuki była
Anglia. Współcześni historycy wskazują na korelację pojawienia się
stenografii i parlamentaryzmu wraz z intensywnym rozwojem gospodarczym i
naukowym oraz - Reformacją.

# Reformacja



Być może najsłynniejszym stenografem epoki był sam Marcin Luter. Jego
partner w przedsięwzięciu tłumaczenia Biblii na język niemiecki,
przyjaciel i uczeń, 
[Kacper Kreuziger](http://de.wikipedia.org/wiki/Caspar_Cruciger_der_84ltere),
gromadził jego notatki do kazań i przemówień, również sam stenografował.
Podczas kolejnej religijnej dyskusji Lutra z 
[Janem von Eck](http://pl.wikipedia.org/wiki/Jan_Mayer_von_Eck),
jaka miała miejsce w roku 1540 w Wormacji, przewodniczący spotkaniu
minister spraw zagranicznych Karola V, 
[Mikołaj Perrenot Granvelle](http://en.wikipedia.org/wiki/Nicolas_Perrenot_de_Granvelle)
zawołał widząc Kreuzigera w akcji: „Luteranie mają sekretarzy bardziej
uzdolnionych niż katolicy!”.

Biblioteka Genewska przechowuje manuskrypty, w tym wiele stenogramów z
**20** kazań wygłoszonych przez 
[Jana Kalwina](http://pl.wikipedia.org/wiki/Jan_Kalwin).
Wynalazek Gutenberga wkrótce przeniósł jednak propagandowe wysiłki
walczących stron z manuskryptów na słowo drukowane. Zmieniło to
zasadniczo rolę stenografii, którą coraz częściej zajmowali się
wykwalifikowani zawodowcy.



# Timothy Bright




Najważniejszym zapewne i najbardziej błyskotliwym wynalazkiem tamtych
czasów był opublikowany w 1588 roku system Tymoteusza Brighta z
Sheffield. Podręcznik pod tytułem „*Characterie, an arte of shorte,
swifte and secrete writing by Character invented by Timothe Bright,
Doctor of Physics*” uważa się za początek nowoczesnej stenografii.
Nowinkę stanowi tutaj fakt, iż był to pierwszy podręcznik stenografii
wydany drukiem, a zatem dostępny większej liczbie odbiorców.

{{< figure src="bright-characterie-01.png" title="Słowa z podręcznika Brighta" >}}

Timothy Bright z pewnością był osobą nietuzinkową. Ukończył studia
medyczne w Paryżu (uniknął Masakry Dnia Świętego Bartłomieja kryjąc się
w domu brytyjskiego dyplomaty), doktoryzował w Cambridge. Zatrudniony w
Szpitalu Św. Bartłomieja napisał kilka prac naukowych m.in. nt. związków
higieny osobistej ze zdrowiem i długim życiem, w których wskazywał na
lecznicze właściwości spacerów na świeżym powietrzu, szczególnie wiosną.
Anglosasi uważają też, że to właśnie od niego pochodzi słowo *spa* -
leczenie wodą - gdyż jako pierwszy posłużył się pojęciem *spaw*, co
przekreśla w ich oczach etymologię od miejscowości Spa w Belgii. Po raz
kolejny stykamy się z człowiekiem wszechstronnie utalentowanym. Niedługo
po wydaniu (w 1586 roku) swojej pionierskiej pracy na temat 
[przyczyn melancholii](http://elsinore.ucsc.edu/melancholy/melCauses.html)
odsiedział jakiś czas w więzieniu dla dłużników. W tamtych czasach,
podobnie jak dziś, zarabianie na pisaniu stanowiło prawdziwą sztukę samą
w sobie.

Zatem nie tylko stenografią zapisał się w dziejach, choć to właśnie ona
jest przedmiotem niniejszego artykułu. Sukces jego podręcznika do
*Characterie* skłonił go do opuszczenia posady w St. Bartholomew's
Hospital w Londynie i , przyjęcia święceń kapłańskich. Królowa 
[Elżbieta I Tudor](https://pl.wikipedia.org/wiki/ElBCbieta_I_Tudor)
nagrodziła go synekurą rektora (w kościele anglikańskim odpowiednik
proboszcza), którą sprawował w różnych parafiach do końca życia.
Otrzymał również piętnastoletnią licencję na wyłączność do ciągnięcia
zysków z podręcznika stenografii, co uczyniło go jednym z prekursorów
nowoczesnego prawa autorskiego.

System Timothy Brighta oparty był o pionową linię bazową, czym
nawiązywał do średniowiecznych systemów, w tym do 
[Johna z Tilbury](http://freepages.history.rootsweb.ancestry.com/~cmtilbury/ancients/john_of_tilbury.html)

Zapis prowadzono w pionie, w kolumnach, podobnie do pisma chińskiego.
Był to system częściowo funkcjonalny, czyli taki, w którym symbolami
oznacza się pojęcia, a nie znaki. Przykładowe słowa:

Mother = ~m~parent \
Sister = ~s~parent \
Horse = ~h~beast \
Come = go~c~ \
Silent = speak~s~

A zatem np. dla słów poetry, astrology, alchemy, słowem bazowym byłby
art, a konkretną sztukę oznaczałoby się znakiem diakrytycznym. Ze
swojego zainteresowania notami tyrońskimi Timothy Bright zastosował też
kropkę: z lewej strony wyrazu oznaczała czas przeszły, z prawej, czas
przyszły. Wśród setek innych, późniejszych, znacznie prostszych, należy
uznać ten system za dość trudną umysłową gimnastykę.

Wadą systemu był ograniczony słownik. Nie dało się pisać słów, które nie
były wcześniej zaprojektowane przez autora.



# Szekspir i piraci




W czasach, gdy Timothy Bright publikował swój podręcznik
„*Characterie…*”, nie istniało jeszcze pojęcie „praw autorskich”. W
teatrze powszechną praktyką był plagiat. John Webster w późniejszych
latach nie raz zwracał uwagę na zjawisko stenografowania premier
przedstawień, żeby później wystawiać je w teatrach na prowincji. Dzięki
dostępnemu podręcznikowi stenografii problem ten dotknął również samego
Wiliama Szekspira. Wielu współczesnych badaczy uważa, że niektóre jego
sztuki przetrwały do dzisiejszych czasów tylko dzięki „pirackim”
wydaniom, tak zwanym *bad quartos*.

Pewien współczesny Szekspirowi i w swoim czasie słynny kaznodzieja
purytański, imieniem Henry (a jakże!) Smith postanowił którejś niedzieli
udać się do kościoła i posłuchać kazania świeżo wyświęconego pastora.
Jakież było jego zdumienie, gdy zrozumiał, że przemówienie, którego
właśnie słucha, to słowo w słowo jego własne kazanie wygłoszone zeszłej
niedzieli! Zatem pod koniec następnego tygodnia grzmiał z ambony na
„młodego plagiatora”, który ośmielił się bezwstydnie skopiować jego
własne Słowo Boże… Owym „młodym plagiatorem” był nie kto inny, tylko sam
Timothy Bright.

Poniżej strona z zapisu [Listu do Tytusa](https://pl.wikipedia.org/wiki/List_do_Tytusa), jednego z kanonicznych Listów Apostolskich Świętego Pawła, zapisana metodą Brighta:

{{< figure src="bright-titus.jpg" title="List do Tytusa" >}}



# Eksplozja stenografii






## Peter Bales



Współczesny Brightowi znany kaligraf i kopista, Piotr Bales, zwany
Balesiusem, opublikował dwa lata po „*Characterie…*” podręcznik pod
tytułem „*Writing Schoolemaster, in three Parts of swifte writing, true writing, faire writing*”. 
Jedną z jego części była praca 
„*Arte of Brachygraphie*” 
stanowiąca jedną z pierwszych prób stworzenia systemu
skrótowego zapisu dla języka angielskiego. 
**Dodajmy, iż prace te nie ustały po dziś dzień**.

Peter Bales kombinował na różne sposoby nad zapisem skrótowym. 
Między innymi oparł się o pięciolinię, która wyznaczała pozycje znaków,
dzięki czemu można było dość precyzyjnie tworzyć symbole dla wielu słów.

{{< figure src="bales-brachygraphie.jpg" title="Pozycyjna metoda Balesa" >}}

Skrót balezjański dla słów:

***The feare of the Lord is the beginning of wisedom.***

wyglądał tak:

**Th f o t L i t beg o wis.**

W podręczniku swoim Balesius opublikował listę ponad 6000 ustalonych
arbitralnie skrótów, pogrupowanych po 12 „dla łatwiejszego ćwiczenia i
zapamiętania”. W ogóle chwalił się, że jego metoda może 
*…easily be attained by one moneth's studie, and performance by one moneth's practice.* 
Tradycja takich przechwałek przetrwała w światku
stenograficznym do czasów współczesnych.

Poniżej jeszcze kilka przykładów:

- Nay = na
- Nape = nap
- Napkin = nap k
- Narow = nar o
- Natio = nati
- Naked = nak
- Naile = nal
- Name = na
- Natiue = nati
- Nature = nat u
- Nauie (navy) = nau
- Naught = nau t

Podręcznik jego zawiera również wiele interesujących rad, jak np. „Dla
większego komfortu czytania należy powierzchnię pulpitu wysłać zielonym
suknem…”.

Następcą Balesiusa w rozwoju systemu brachygraficznego był Wiliam
Folkingham, który wymyślił grupy głoskowe (FR, FN, FL etc.) oraz używał
pozycji (tj. zależnie, czy spółgłoska napisana była wyżej, lub niżej,
oznaczało to inną samogłoskę) dla symbolizowania samogłosek w sylabie.



## John Willis



Z dzisiejszego punktu widzenia najważniejszym dokonaniem tego bakałarza
teologii i rektora (czyli: proboszcza) w różnych londyńskich parafiach
było użycie słowa „stenografia” (brak wcześniejszych cytowań pozwala
przypuszczać, że sam go ukuł) w tytule anonimowo wydanego w 1602 roku
dzieła 
„*The Art of Stenographie teaching by plaine and certaine rules to the capacitie of the meanest, and for the use of all profession, the way to compendius Writhing. Where into is annexed a very easie direction for Steganographie, or secret writing.*”. 
Zaprezentował w nim nie tylko
nowy system stenograficzny, ale zarazem po raz pierwszy zaproponował
fonetyczną metodę zapisu, w przeciwieństwie do poszukiwania nowych
znaków dla starych liter alfabetu. 
**Ortografia języka angielskiego była przestarzała już w XVII wieku.**

{{< figure src="willis-stenographie.jpg" title="System Johna Willisa. Widać nie wygasłe jeszcze tendencje budowy ideogramów w stylu pisma Johna z Tilbury" >}}

System Willisa składał się z 24 znaków podstawowych i 5 uzupełniających.
Samogłoski były tej samej wielkości co spółgłoski. Jeżeli nie pomijane w
zapisie, można je było umieścić w pięciu różnych pozycjach względem
związanej sylabą spółgłoski, bez połączenia.

{{< figure src="willis-book.jpg" title="Strona tytułowa książki Willisa" >}}

Metoda fonetyczna na stałe przyjęła się w następnych systemach
stenograficznych na całym świecie.

Niektórzy następcy tworzyli systemy pochodne od Stenografii Willisa.
Każdy z nich dokładał coś od siebie, w jakiś sposób rozwijał koncepcję.
W ten sposób utrwalił się obyczaj, że wykorzystanie osiągnięć
poprzedników jest w pełni dopuszczalne. Ewentualne spory o unikalność
systemu rozstrzygała kwestia wspólnej własności not tyrońskich oraz
porównanie prędkości zapisu. Jeżeli system następny wygrywał z
poprzednim, autor miał prawo nazwać go swoim imieniem. Oczywiście,
prawnicy również mieli co robić.

{{< figure src="bit-bot.jpg" title="Difony Willisa" >}}

Powyższa ilustracja pokazuje, jak jeden stenograf czerpał z pomysłów drugiego.
Oto pomysł Folkinghama znalazł zastosowanie w metodzie Willisa.

Zarówno Balesius jak i Willis musieli nauczać swoich metod w domu. Wciąż
obowiązywał patent Timothy Brighta, wszelka konkurencja była
przestępstwem, na szczęście niezbyt intensywnie ściganym. Pod własnym
nazwiskiem Willis wydał podręcznik dopiero w 1618 roku. Wygaśnięcie
patentu Brighta pozwoliło kolejnym systemom rosnąć niczym, nie
przymierzając, grzyby po deszczu.



## Thomas Shelton



Około 1626 roku opublikował książkę pod prostym tytułem
„*Tachygraphie*”, w której zaprezentował najpopularniejszy w XVII i
XVIII wieku system stenograficzny w krajach anglojęzycznych i nie tylko.

{{< figure src="http://upload.wikimedia.org/wikipedia/commons/1/1f/Shelton-shorthand-alphabet.png" title="Alfabet Thomasa Sheltona" >}}

Każda spółgłoska miała swój prosty znak, czasem nawiązujący do liter
alfabetu łacińskiego. Difony (np. bOAt, bEAt, bOOt) oznaczane były
głoską dominującą. Brak możliwości oznaczenia wszystkich dźwięków języka
uważa się za słabość systemu. Jego niewątpliwą zaletą była wielka
prostota, a zatem i łatwość nauki.

{{< figure src="http://upload.wikimedia.org/wikipedia/commons/4/48/Shelton-shorthand-vowel-examples.png" title="Wokalizacja w systemie Sheltona" >}}

System
[Sheltona](http://en.wikipedia.org/wiki/Thomas_Shelton_(stenographer))
stał się w swoim czasie modą wśród studentów uniwersytetów angielskich.
Prawdopodobnie przy tej okazji przyswoił go sobie 
[Izaak Newton](http://pl.wikipedia.org/wiki/Isaac_Newton),
jak również 
[Samuel Pepys](http://pl.wikipedia.org/wiki/Samuel_Pepys),
który pozostawił po sobie 61 tomów sławnych pamiętników pisanych
stenograficznie. Trzeci prezydent Stanów Zjednoczonych Ameryki, 
[Thomas Jefferson](http://pl.wikipedia.org/wiki/Thomas_Jefferson)
również stenografował tą metodą.

{{< figure src="http://upload.wikimedia.org/wikipedia/commons/9/9d/Pepys_diary_shorthand.png" title="Rękopis z pamiętników Pepysa" >}}

System Sheltona został przełożony na język szwedzki. Jako ciekawostkę
warto odnotować fakt, że to właśnie Szwecja była pierwszym krajem, który
zastosował stenografię do dokumentowania prac parlamentu.

{{< figure src="shelton-pompe.png" title="Wierszyk po szwedzku w systemie Sheltona" >}}

Pod koniec życia Shelton wydał jeszcze drugą wersję swojego systemu pod
nazwą „*Zeilographie*”, znacznie dojrzalszą i trudniejszą w nauce, ale
nie zdobyła ona popularności.



*Tomasz Shelton zapisał się w historii Anglii również jako tłumacz książki „Don Kiszot z Manczy” Cervantesa. Hm… Nie mam tylko pewności, a właściwie jestem pewien, że to nie ten sam [Tomasz Shelton](http://en.wikipedia.org/wiki/Thomas_Shelton)…*



## Wiliam Mason



W 1672 roku opublikował podręcznik pod tytułem:
„*A pen pluck’d from an Eagle’s Wing; or the most swift, compendius and speed Method of Short-Writing*”. 
Pierwsza głoska zapisywana była jej literą alfabetu,
ostatnie oznaczane punktami w możliwych trzech pozycjach. Podobnie
obowiązywały trzy pozycje dla zapisu spółgłosek - w ten sposób oznaczano
następujące po nich samogłoski. Skróty były używane rzadko.
Prawdopodobnie to Wiliam Mason jako pierwszy (z gojów) zastosował małe
kółeczko dla oznaczenia litery *s*. Na bazie jego prac powstało
kilkadziesiąt następnych systemów, już w epoce Oświecenia.

Należy tu także wspomnieć o **Wiliamie Ratcliffie**, który w 1688 roku
zaproponował technikę skrótowego zapisu alfabetycznego. Metoda polegała
na rezygnacji z pisania samogłosek i pozostawienia spółgłosek wszędzie
tam, gdzie nie było to niezbędne do poprawnego odczytu. Przykładowy
zapis metodą Ratcliffa najważniejszej modlitwy chrześcijaństwa (Modlitwy
Pańskiej, czyli tzw. „Ojcze Nasz”, *która w przyszłości stała się
tradycyjnym tekstem, na którym prezentowano kolejne systemy
stenograficzne*):

*„Our Father Who Art in Heaven, hallowed by the name…”* [^1]

wyglądałby tak:

*„Our FTH wh rt n hvn, hlwd b ty Nm…”*

[^1]: Przepisane ze źródła w tej właśnie postaci, nie dyskutuję, czy to prawidłowy zapis, ale starożytny, czy też może błędy ortograficzne.


