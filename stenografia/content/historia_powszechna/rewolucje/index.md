---
Title: Rewolucje
Date: 2010-02-09T23:59:00
Category: 
Slug: rewolucje
Author: Krzysztof Smirnow
---






## Rewolucja Przemysłowa





Tak zwana Rewolucja Przemysłowa nie wydarzyła się w efekcie
wynalezienia/przypomnienia sobie przez ludzkość za pośrednictwem Jamesa
Watta budowy silnika parowego, lecz w równym stopniu była tego skutkiem,
co inspiracją. XIX wiek to, jak nazwał ten okres Norman Davies w swojej
„Europie”, wielkie dynamo, napędzające i napędzane, dodatnie sprzężenie
zwrotne. Wielkie przyspieszenie w ekonomii, sztuce wojennej, naukach
ścisłych, a zatem i w technice zarządzania wprowadziło dramatyczne
zmiany w stylu życia praktycznie na całym świecie.

![Jak zwykle zaczęło się od jatek](https://upload.wikimedia.org/wikipedia/commons/f/fb/R%C3%A9dition_de_Madrid_1808.jpg)

Stenografia nie pozostała z boku tych wydarzeń, lecz na fali
gospodarczego wzrostu rozwijała się i kwitła znajdując nowe dla siebie
zastosowania. Powstały setki nowych systemów, znanych i zapoznanych,
genialnych, wybitnych, świetnych, znakomitych i… takich sobie, a też
głupich i bezużytecznych. Z braku czasu tymi ostatnimi nie będziemy się
tutaj zajmować. Od początku XIX wieku stenografia stała się zjawiskiem
powszechnym, a nowe, interesujące systemy powstawały już nie tylko w
Anglii, by dać się przetłumaczyć na inne języki, ale też na kontynencie,
gdzie skuteczną konkurencję geometrycznym systemom anglosaskim zaczęła
robić graficzna stenografia germańska. Nie daleko w tyle zostały kraje
romańskie, gdzie po próbach z tłumaczeniami wreszcie zaczęły powstawać
lokalne systemy.

Jednocześnie warto zauważyć, że podczas gdy w krajach anglosaskich,
gdzie prawo opierało się na precedensach, a powszechnie obowiązywała
zasada, że słów na wiatr się nie rzuca, stenografia stawała się rutyną
wszędzie, gdzie pojawiała się potrzeba sporządzenia protokołu z
wydarzenia, w innych krajach nie było to takie oczywiste. Dostrzegając
jej ogromny potencjał, szczególnie do zapisywania przemówień i debat,
jednocześnie poszukiwano dla niej zastosowań w wojsku i gospodarce, a
jednak nigdy nie ugruntowała swojej pozycji tak bardzo jak w USA, czy
Wielkiej Brytanii. Z jednej strony, słysząc słowo „stenograf” coraz
rzadziej kojarzono to po prostu z osobą, która posiadła sztukę
szybkopisania, a coraz częściej z wysoko kwalifikowanym profesjonałem
zdolnym pisać dwu-trzykrotnie szybciej niż ktokolwiek był zdolny mówić,
z drugiej, tylko w krajach anglosaskich był to zawód naprawdę dobrze
płatny, co przecież skłaniało najzdolniejszych do prac nad
udoskonalaniem, lub tworzeniem nowych systemów. W efekcie, w Europie
kontynentalnej oraz nieanglojęzycznych koloniach rozwój stenografii
spoczywał raczej w rękach akademików i z trudem wiążących koniec z
końcem biuralistów, podczas gdy w USA, Kanadzie, czy Australii, był to
dobry biznes, na którym niektórzy zarabiali spore pieniądze. Dziś
historycy liczą, że **od czasów Timothy Brighta, do lat 50-tych XX wieku [w krajach anglosaskich powstało ponad 460 systemów stenograficznych](http://www.taquigrafia.emfoco.nom.br/metodosesistemas/chronological_list_of_british_shorthand_systems.pdf)**.
Można przypuszczać, że nawet sumując wszystkie pozostałe narody i kraje,
nie osiągniemy takiej liczby, a przecież wiele systemów począwszy od
francuskich, włoskich, niemieckich, po hiszpańskie, czy portugalskie,
było tylko tłumaczeniami z systemów angielskich.

Wiek XIX był zatem epoką największego rozkwitu, a później też zmierzchu
współczesnej stenografii, kiedy stopniowo z elitarnej umiejętności stała
się utylitarną praktyką, której szlachetność mógł podważać jakiś Edison
ze swoimi woskowymi wałkami do fonografu.

<!-- 
![Ten Edison i jego fonograf](http://upload.wikimedia.org/wikipedia/commons/0/03/Edison_and_phonograph_edit1.jpg) -->
{{< figure src="http://upload.wikimedia.org/wikipedia/commons/0/03/Edison_and_phonograph_edit1.jpg" title="Ten Edison i jego fonograf" >}}
<!-- *Ten Edison i jego fonograf* -->

Na stronie tej przedstawię zaledwie trzy systemy stenograficzne, ale
takie, które wywarły największy wpływ i były stosowane najczęściej na
całym świecie.

W krajach, które słusznie dzierżą palmę pierwszeństwa w dziedzinie
szybkopisania, za prekursora nowoczesnej stenografii uważa się 
[Izaaka Pitmana](http://en.wikipedia.org/wiki/Isaac_Pitman).
Jednak aby zadość się stało porządkowi chronologicznemu, muszę najpierw
opowiedzieć o niemieckim wynalazcy, który sięgnął o wiele głębiej i
stworzył coś bardziej interesującego (moim skromnym zdaniem) niż
wszystkie anglosaskie systemy razem wzięte.



## Franz Xavier Gabelsberger



Oto wyimek z Encyklopedyi Powszechnej (Samuela Orgelbrandta) z roku
1866:

*[Gabelsberger](http://en.wikipedia.org/wiki/Franz_Xaver_Gabelsberger)
(Franciszek Xawery), założyciel stenografii w Niemczech, i wynalazca
nowego jej zastosowania. Urodził się roku 1789 w Mniehowie, był synem
nadwornego bawarskiego fabrykanta instrumentów dętych, pobierał nauki w
klasztorach Appel i Ottoborn, po których skassowaniu w roku 1803
przeszedł do seminaryjum nauczycielskiego w Mniehowie. Ubóstwo nie
dozwoliło mu uczęszczać na uniwersytet, a słabowitość, oddać się mozołom
stanu nauczycielskiego. Więc jął się kalligrafii i litografii, a
wypracowania na tem polu dokonane, zjednały mu roku 1809 dyjety w
administracyi gmin, roku 1810 posadę pisarza w dwóch innych władzach, r.
1813 pisarza w ministerstwie spraw wewnętrznych, nakoniec tajnego
sekretarza tejże władzy. Wydawał zeszyty szkolne nauki pisania i tablice
rachunkowe mechaniczne. Zajęcie się mnemoniką, pazygrafiją,
kryptografiją i badaniami nad rękopisaniem, naprowadziło go na myśl
udoskonalenia stenografii. Pobudzony do działania przez wprowadzenie w
życie konstytucyi bawarskiej, wziął się do stenografii i próby swego
uzdolnienia złożył przy pierwszem zaraz zebraniu sejmowem roku 1819.
Przy wynalazku, jaki miał na myśli, chodziło mu głównie o zastosowanie
czy dopasowanie, znaków mownych do organizmu i mechanizmu dźwięków
języka, tak aby pomysły obojga, w analogicznym do siebie związku
zostawały; z tej także wychodząc zasady, porobił w ciągu lat 30
udoskonalenia, które rzetelnym dla stenografii pozostaną nabytkiem. Nie
zrażony zabijającemi czas obliczeniami, pracami wstępnemi i praktycznemi
ćwiczeniami, podjął się mozołu podźwignienia niewdzięcznej tej nauki,
nie bacząc na małe środki utrzymania, zniechęcające doświadczenia,
szyderstwa różnego rodzaju i brak uznania. Do goryczy tych przyczyniła
się i utrata syna w roku 1838. Walcząc z tylu trudnościami, wyszedł
przecież z nich zwycięzko. Ustanowiona w r. 1837 przez akademiję nauk do
wypróbowania jego wynalazku kommissyja, uznała, że ten jest własnym,
nowym, prostym i nieomylnym. Rozporządzeniem Sejmowem z roku 1831,
dodano mu 500 zł. ren. do pensyi, jako pierwszemu stenografowi, a nadto
drugie 500 zł. ren. na wsparcia i premija dla młodszych stenografów, pod
jego kierunkiem pracujących. Dzieła jego dotyczące stenografii są
następujące: Anleitung der deutschen Redezeichenkunst (Muenchen, 1834;
drugie wyd., 1850); Neue Vervoltkommung (Muenchen, 1848; drugie wyd.,
1850); Stenographisches Lesebuch (Muenchen, 1838). Gabelsberger zmarł r.
1849, tknięty apopleksyją na ulicy. Uczniowie utworzyli na jego cześć
stowarzyszenie: Gabelsberger stenographischer Verein, które z
pozostałych po nim papierów wydało główne jego dzieło: Lehrgebaeude der
Stenographie (Muenchen, 1850).*

<!-- ![Przykład systemu Gabelsbergera](http://upload.wikimedia.org/wikipedia/commons/3/38/Gabelsberger_shorthand_sample_1834_-_Von_dem_Zwecke.png) -->
{{< figure src="https://upload.wikimedia.org/wikipedia/commons/3/38/Gabelsberger_shorthand_sample_1834_-_Von_dem_Zwecke.png" title="Przykład pisma gabesbergerowskiego „Von dem Zwecke Jesu und seiner Jünger” Hermann Samuela Reimarusa" >}}
<!-- *Przykład pisma gabesbergerowskiego „[Vom dem Zwecke](http://books.google.pl/books?id=XScPAAAAIAAJ&printsec=frontcover&dq=Vom+dem+Zwecke&source=bl&ots=I1rsIQBwc4&sig=Ae7itXWlPcrG9uc1CUiWdmfFdeU&hl=pl&ei=3wWTTPX5IMysOMWVmYoJ&sa=X&oi=book_result&ct=result&resnum=4&ved=0CCkQ6AEwAw#v=onepage&q&f=false )* -->

System Gabelsbergera opierał się o pełen alfabet fonetyczny, czyli nie
ignorowano żadnej, ani samogłoski, ani spółgłoski, każdej nadając
określony kształt lub definiując tzw. symbolizację, zależnie od
potrzeby. Jednocześnie występowały w nim pozycjonowanie, czyli zmiana
brzmienia zależnie od położenia znaku wobec linii pisma i cieniowanie,
czyli zmiana brzmienia zależnie od grubości kreski. Jako system
graficzny, choć znaki były ściśle zdefiniowane w swoim kształcie i
zależnościach występowania, nie składał się tylko z najprostszych kresek
i kółek, lecz z czegoś, co przypominało uproszczone litery, ułożone
zgodnie z arbitralnym poglądem autora na to, jak ręka ma zwyczaj się
poruszać podczas pisania.

<!-- ![Pliki:gabelsberger-alfabet.jpg](http://stenografia.pl/img/historia/Rewolucje/gabelsberger-alfabet.jpg) -->
{{< figure src="gabelsberger-alfabet.jpg" title="System Gabelsbergera" >}}
<!-- *System Gabelsbergera*  -->

System Gabelsbergera okazał się najbardziej elastyczny
i międzynarodowy. Dokonano przekładów na bodaj wszystkie języki
europejskie, choć nie znaczy to, że przyjął się we wszystkich krajach.
Podobnie jak stenografia geometryczna na wschód od Renu, na zachodnim
brzegu stenografia kursywna nie ugruntowała swojej pozycji. Choć
Gabelsberger tworząc znaki oparł się na swoich badaniach nad notami
tyrońskimi, przecież system okazał się dobrodziejstwem dla języków, w
których fonetyce występuje coś więcej niż parę dyftongów. Sama idea
stenografii graficznej (szersze wyjaśnienie tego pojęcia w dalszych
artykułach), w przeciwieństwie do stenografii geometrycznej stanowiła
ważne odkrycie. Nagle pojawiły się nowe możliwości tworzenia znaków,
można było zatem eksperymentować, czy lepiej jest tworzyć system ubogi w
znaki, a bogaty w reguły i oboczności, czy odwrotnie.

<!-- ![Pliki:noack.jpg](http://stenografia.pl/img/historia/Rewolucje/pliki:noack.jpg) -->
{{< figure src="noack.jpg" title="Notatka stanowiąca piękną mieszaninę pisma i stenografii" >}}
<!-- *Notatka stanowiąca piękną mieszaninę pisma i stenografii* -->



## Izaak Pitman



Izaak Pitman urodził się 4 stycznia 1813 roku w Trowbridge, w
hrabstwie Wiltshire, jako trzeci z jedenaściorga dzieci Samuela Pitmana,
kierownika tkalni, oraz jego żony, Marii Pitman de domo Davis.
Uczęszczał do szkoły podstawowej, ale opuścił ją w wieku 13 lat z powodu
słabego zdrowia i problemów z wymową. Duchota w zatłoczonej klasie
prowadziła go do częstych omdleń.

<!-- ![Merry Christmas systemem Pitmana](https://www.long-live-pitmans-shorthand.org.uk/yellow-teddy/Pitmans-NE-Merry-Christmas-and-Happy-New-Year-LLPS-Yellow-Teddy.gif) -->
{{< figure src="https://www.long-live-pitmans-shorthand-reading.org.uk/blog-2012-photos/121130-Shorthand-Christmas-Cards-wordings-long-live-pitmans-shorthand-reading.gif" title="Merry Christmas and Happy New Year  i inne życzenia pismem Pitmana" >}}

<!-- *Merry Christmas and Happy New Year pismem Pitmana* -->

Kontynuował jednak naukę
w domu, także po tym, jak zatrudnił się jako urzędnik w fabryce sukna. W
roku 1831 został wysłany do Normal College Stowarzyszenia Brytyjskich i
Zagranicznych Szkół w Londynie. W latach 1832-1839 pracował jako gminny
nauczyciel w Barton-on-Humber i Wotton-under-Edge. Rozpoczął tworzenie
swojego systemu stenograficznego, kiedy jego przyjaciel, Samuel Bagster,
poprosił go o pomoc przy tworzeniu takowego. W tym czasie 24-letni Izaak
Pitman był już nauczycielem systemu Taylora i gromadził materiały, by
napisać podręcznik. Jednak Bagster nie chciał publikować kolejnego
podręcznika do Taylora, lecz zupełnie nowy system, prostszy i bardziej
praktyczny w użyciu. Tak oto narodził się system Pitmana, po raz
pierwszy opublikowany w roku 1837 pod nazwą Stenographic Soundhand.
Wkrótce w Wotton-under-Edge rozpoczęły się pierwsze lekcje systemu
Pitmana. 

[**>>Stary podręcznik pitmanowski<<**](http://www.archive.org/stream/isaacpitmanscomp00pitm#page/n7/mode/2up)

W roku 1839 Izaak Pitman wstąpił do Kościoła Nowego Jeruzalem, zwanego
inaczej *Swedeborgianizmem* od imienia swego twórcy Emmanuela Swedenborga.
Z tego powodu został zwolniony ze stanowiska nauczyciela. Zatem niedługo
później, do spółki ze swoimi dwoma braćmi Bennem i Jacobem, otworzył
prywatną szkołę w Bath, którą prowadził do roku 1843. Przez te lata
wiele czasu i pracy włożył w doskonalenie swojego systemu i jego
popularyzację.

<!-- ![Pliki:sc-pitman-manual--002.jpg](http://stenografia.pl/img/historia/Rewolucje/sc-pitman-manual--002.jpg) -->
{{< figure src="sc-pitman-manual--002.jpg" title="Strona ze współczesnego podręcznika pitmanowskiego" >}}
<!-- *Strona ze współczesnego podręcznika pitmanowskiego*  -->



### Poczta i kontrkultura 



W roku 1840 zrealizował swój pomysł i opublikował
książkę pt. Phonography, dojrzałą formę pierwszej publikacji, wydanej
trzy lata wcześniej pt. Stenographic Sound-Hand. Ponieważ była znacznie
tańsza od konkurencji i utrzymywała cenę dostępną dla niezbyt bogatych
klientów, jeszcze za życia autora doczekała się milionowych nakładów i
uczyniła go dobrze sytuowanym członkiem klasy posiadającej. Izaak Pitman
mógł się poświęcić temu, co najbardziej kochał. Realizując swoją ideę,
żeby każdy, kto potrafi czytać i pragnie się uczyć (stenografowania
systemem Pitmana), mógł to uczynić, wynalazł kursy korespondencyjne.
Właśnie pojawiły się pierwsze znaczki pocztowe, tzw. Penny Black. Za
symboliczną opłatą można było wysłać kartkę pocztową do dowolnego
miejsca w zasięgu poczty imperialnej, czyli wszędzie, gdzie przebywali
jacyś Anglicy. Wystarczyło skondensować zadanie domowe do formatu
niedużego arkusika i nagle wszystko się stało możliwe.

[Przykład pisma pitmanowskiego](http://www.long-live-pitmans-shorthand.org.uk/shorthand-reading-shorthand-speed/Pitmans-NE-Reading-Shorthand-Speed-Selby-Moran-Item19-excerpt-long-live-pitmans-shorthand.jpg)
{{< figure src="https://www.long-live-pitmans-shorthand-reading.org.uk/gen-shorthand-speed/180405-11-Shorthand-Speed-Selby-Moran-Item19-long-live-pitmans-shorthand-reading.jpg" title="Item 19 Do not become discouraged, by Selby Moran. There is no study that does not have its difficult parts, and the one who succeeds in these is the one who will not allow every little thing to give him the \"blues,\" while his equally talented brother falls behind and is lost sight of, simply because he would not do what he might. A steady application of will is a very important factor in considering one's chances of success in the line of shorthand work." >}}
<!-- *Do not become discouraged. … There is no study that does not have its difficult parts, and the one who succeeds in these is the one who will not allow every little thing to give him the „ blues,” while his equally talented brother falls behind and is lost sight of, simply because he would not do what he might. A steady application of will is a very important factor in considering one's chances of success in the line of shorthand work. --> 
(81 słów, [ze strony Long Live Pitman's Shorthand](https://www.long-live-pitmans-shorthand-reading.org.uk))


Zaawansowani adepci
stenografii pracowali jako „bezinteresowni korektorzy” tworząc światową
sieć szkoleniową w cenie pensa za list. Wkrótce pitmanowskie kluby
Pen-Pals gromadziły ludzi, którzy dziś łączą się w stowarzyszenia
wegetarian, zakładają koła programistyczne Open Source, czytają
fantastykę i ćwiczą śpiew mongolski, słowem, indywidualistów i
kontrkulturowców. Przyświecało im hasło „Friendships grow six times as
fast as under the withering blighting influence of the moon of
longhand”. 

**Sieć przyjaźni stenograficznych łączyła ludzi z wyłączeniem niejakiej Marty Watts, która ćwiczyła swoje umiejętności stenografowania w systemie Pitmana pisząc do niego listy miłosne. Gdy podejrzliwa pani Pitman wreszcie przeniknęła do gabinetu męża, musiała namówić jednego z
jego studentów, by przetłumaczył treść pism z biurka - Izaak Pitman był tak zajęty propagowaniem swojego systemu, że zapomniał nauczyć go swoją żonę**.

<!-- [Pitman](https://upload.wikimedia.org/wikipedia/commons/0/05/Isaac_Pitman.jpg) -->
{{< figure src="https://upload.wikimedia.org/wikipedia/commons/0/05/Isaac_Pitman.jpg" title="Izaak Pitman w „kwiecie wieku”" >}}
<!-- *Izaak Pitman w „kwiecie wieku”) -->


### Pitmania


Przyjaciele po piórze z
Afryki i Australii (*Pitmaniacy* i *Pitmanici*) odnajdywali siebie
nawzajem poprzez strony pitmanowskich czasopism *Phonetic Journal*,
później *Pitman Shorthand Weekly*. Wkrótce drukarnia dysponująca
specjalnie zaprojektowaną czcionką systemową zaczęła wypuszczać seriami
powieści, a to „Przypadki Robinsona Crusoe”, a to „Opowieść wigilijną”,
a to zbiory opowiadań modnych pisarzy, ale też słowniki
angielsko-hinduskie, bajki Ezopa, biografie Kalwina i Galileusza, a nie
należy zapomnieć o Biblii. „Armia stenografów” w większości składała się
z ludzi, którzy nie dostrzegali w tej sztuce celu biznesowego, poruszała
ich idea samodoskonalenia i postępu.

<!-- ![Pliki:sc-pitman-dict--001.jpg](http://stenografia.pl/img/historia/Rewolucje/sc-pitman-dict--001.jpg) -->
{{< figure src="sc-pitman-dict--001.jpg" title="Kto by przypuszczał, że w angielskim jest tyle słów?" >}}
<!-- *Kto by przypuszczał, że w angielskim jest tyle słów?*  -->

W roku 1853 Benn
Pitman podążył do Ameryki, aby rozwijać biznes „w naszych dawnych
koloniach”. Skutecznie rozpropagował system pitmanowski w USA, m.in.
stenografując rozprawę sądową morderców Abrahama Lincolna, co uczyniło
go sławnym i otworzyło drzwi do świata mody, w którym najwyraźniej się
spełniał. Tymczasem w Australii już od 1837 roku mieszkał najstarszy
brat, Jacob Pitman, który chętnie przyłączył się do interesu. Aktywność
trzech braci uczyniła system Pitmana najpopularniejszym w krajach
anglosaskich oraz ich koloniach. W roku 1870 geniusz zabłysł ponownie,
kiedy jego firma Pitman Training założyła Pitman’s Metropolitan College,
prawdopodobnie pierwszą prywatną szkołę wyższą na świecie. W roku 1894
Izaak Pitman otrzymał szlachectwo od królowej Wiktorii za wkład w rozwój
stenografii. Trzy lata później zmarł w Somerset. 


### Kreski i diakrytyki


Jako purytański perfekcjonista Pitman stale poprawiał i
rewidował swój system, co sprawiło, że ostatnia jego edycja miała numer 12. W Stanach Zjednoczonych częste poprawki wywołały negatywne reakcje
użytkowników, zatem jego brat, Benn Pitman, reprezentujący firmę na
miejscu, zdecydował o zamrożeniu wersji w roku 1852. W przyszłości
zaowocowało to wysypem cudzych derywatów, jak np. system Grahama, którym
pisał prezydent Woodrow Wilson. System Pitmana opierał się o kreski
spółgłoskowe oraz diakrytyki oznaczające samogłoski, difony (bOOt, bOAt)
i trifony (YEAr, sAWYEr). System arbitralnie przetwarzał angielską
fonetykę na zapis fonetyczno-sylabiczny, tj. istniały w nim grafemy dla
głosek i niektórych, charakterystycznych sylab, np. końcówek.

<!-- ![Spółgłoski pitmanowskie](http://pitmanshorthand.homestead.com/files/basiclet.gif) -->
{{< figure src="https://pitmanshorthand.homestead.com/files/basiclet.gif" title="Spółgłoski pitmanowskie ze strony https://pitmanshorthand.homestead.com" >}}
<!-- *Spółgłoski pitmanowskie ze strony <http://pitmanshorthand.homestead.com>* -->

Izaak
Pitman w trakcie prac nad systemem zrealizował w nim wiele przemyśleń na
temat zasad powstawania i funkcjonowania języka. Na powyższej ilustracji
widać, że spółgłoski pogrupowane były według miejsca ich artykulacji, a
grubością kreski określano ich dźwięczność. W owych czasach stanowiło to
poważne odkrycie, choć fonetyka pitmanowska jest dziś, delikatnie
mówiąc, dyskusyjna, spełnia jednak swoje zadanie w stenografii.
Zastosowanie podziału na dźwięczne-bezdźwięczne i rozróżnienie ich tylko
grubością kreski pozwalało łatwiej zapamiętać większą liczbę znaków, a
jednocześnie ułatwiało odczyt w wypadku pomyłki. 

<!-- ![Ojcze Nasz po pitmanowski](https://lh6.ggpht.com/_G2EgKE3otBQ/S1knopC2yFI/AAAAAAAAD18/eYuyrxCBIn8/%5BUNSET%5D.png) -->
{{< figure src="https://lh6.ggpht.com/_G2EgKE3otBQ/S1knopC2yFI/AAAAAAAAD18/eYuyrxCBIn8/%5BUNSET%5D.png" title="Modlitwa Pańska (po angielsku) w systemie Pitmana" >}}
<!-- *Modlitwa Pańska (po angielsku) w systemie Pitmana* -->

System Pitmana zaadaptowano
do przeszło 15 języków, głównie poddanych królowej brytyjskiej, ale też
niektórych romańskich. Zachował pozycję dominującą we wszystkich krajach
anglosaskich za wyjątkiem USA. W niektórych państwach, jak Brazylia,
przez wiele lat przekład systemu Pitmana był jedynym dostępnym systemem
stenograficznym.

<!-- ![Pliki:pitman-spain.png](http://stenografia.pl/img/historia/Rewolucje/pitman-spain.png) -->
{{< figure src="pitman-spain.png" title="System Pitmana po hiszpańsku" >}}
<!-- *System Pitmana po hiszpańsku* -->

W Indiach działa bodaj 
[najprężniejsza szkoła pitmanowska](https://www.stenold.org/)
w British Commonwealth. Hindusi opublikowali też [bez liku filmików z instrukcjami, jak uczyć się systemu Pitmana](https://www.youtube.com/results?search_query=pitman+shorthand). Z pewnością jest to wciąż najszybszy system
zapisu stenograficznego dla języka angielskiego, lecz współczesna jego
wersja wymaga co najmniej 700 godzin nauki (czyli rok pracy po 2 godziny
dziennie!) dla opanowania całej teorii i uzyskania minimalnych
umiejętności. W związku z tym u praktycznych Amerykanów wkrótce został
zastąpiony prostszym, o którym w następnym rozdziale. 

[**>>Na tej stronie można poćwiczyć stenografię Pitmana<<**](https://steno.tu-clausthal.de/Pitman.php)

Porównaj wynik pracy komputera z pismem zawodowej stenografki (obrazek parę akapitów wyżej):

{{< figure src="clausthal-pitman.png" title="Item 19 Do not become discouraged, by Selby Moran. There is no study that does not have its difficult parts." >}}



## John Robert Gregg


John Robert Gregg urodził się 17 czerwca
1867 roku jako najmłodszy z 5 dzieci inżyniera kolejowego, człowieka o
otwartym umyśle i purytańskiej dyscyplinie. Spędził pierwsze lata
dzieciństwa w małej miejscowości Shantonagh w Irlandii. Z powodu
błyskotliwej inteligencji nudził się na lekcjach w szkole, wiercił i
szeptał, co spowodowało raz gwałtowną reakcję belfra, który tak mocno
uderzył chłopca w głowę, że uszkodził mu słuch. Mały chłopiec tak się
obawiał gniewu ojca, że nic nie wspomniał o wydarzeniu. Trudności ze
słyszeniem spowodowały kłopoty komunikacyjne, przez co nauczyciele
uznali go za lekko upośledzonego umysłowo.

<!-- ![Pliki:gregg-10lat.png](http://stenografia.pl/img/historia/Rewolucje/gregg-10lat.png) -->
{{< figure src="gregg-10lat.png" title="10-letni John Robert Gregg" >}}
<!-- *10-letni John Robert Gregg* -->

Kiedy młody John miał około 10 lat, odwiedził ich
przyjaciel rodziny, dziennikarz. Dał się zaobserwować podczas notowania
kazania w kościele przy pomocy stenografii Pitmana, podczas gdy pastor
pocił się ze strachu, że jego słowa zostaną podane do publicznej
wiadomości bez żadnej korekty. Zrobiło to wielkie wrażenie na całej
rodzinie. Ojciec zdecydował, że jego dzieci muszą się nauczyć
stenografii, za wyjątkiem najmłodszego, przecież lekko tępawego. System
Pitmana jest świetny, lecz bardzo trudny, więc wkrótce młodzi Greggowie
znudzili się nauką. Tymczasem najmłodszy skrycie uległ fascynacji
stenografią (zakazany owoc?) i na własną rękę opanował stary,
XVIII-wieczny system Taylora. Była to jego jedyne formalne wykształcenie,
jakie zdobył podczas nauki w wiejskiej szkole, jako że uznawano go za
tępego i zaniedbywano. Po przeprowadzce rodziny do Glasgow, 11-letni
John Robert Gregg został zatrudniony w kancelarii prawnej jako
oficjalista i mając dużo wolnego czasu czytał podręczniki różnych
systemów stenograficznych, jakie dostępne były w publicznej bibliotece.
Tam zetknął się między innymi z pracami Gabelsbergera i Stolzego,
opisującymi graficzne systemy stenograficzne i był pod wielkim wrażeniem
ich dążności do kształtów odpowiadających piszącej ręce. Opanował też
system Pitmana, ale nie lubił go i wciąż poszukiwał innych. W ciągu
następnych lat stał się self-educated-man, dużo czytając i uczestnicząc
w wykładach i debatach uniwersyteckich jako wolny słuchacz. Notatki
oczywiście stenografował. W wieku 18 lat wygrał zawody stenograficzne.


### Własny system


Mimo że wkrótce stenografia stała się domeną
biuralistów i sekretarek, w czasie młodości Gregga była to wciąż sztuka
oszczędzania czasu, pracy i papieru popularna przede wszystkim wśród
intelektualnych elit. W wieku lat 19 John Robert Gregg prowadził już
szeroką korespondencję ze stenografującymi artystami, uczonymi i
politykami, aż wkrótce został uznany za pewien autorytet w tej
dziedzinie i od agenta J.M.Sloana, autora przekładu francuskiego systemu
Duploye'a na angielski, dostał ofertę pracy jako nauczyciel tej sztuki.
Agent ten nazywał się Thomas Malone i prowadził szkołę stenografii w
[systemie Duploye](https://www.archive.org/details/dreamlifemitchel00mitciala)
i w wolnym czasie, podobnie jak Gregg, pracował nad własnym systemem
stenograficznym. W roku 1885 wydali wspólnie książkę pt. 
[*Script Phonography*. Problem polegał na tym, że na okładce widniało tylko nazwisko Thomas Malone](https://www.archive.org/details/scriptphonograph00maloiala). 

[Script Phonography Malone'a](https://www.archive.org/stream/scriptphonograph00maloiala#page/n1/mode/2up)

Pozbawienie praw do wspólnego dzieła i śmierć dwojga rodzeństwa skłoniło
Johna Roberta Gregga do przeprowadzki i założenia w Liverpoolu nowej
szkoły stenografii. Dzięki pomocy brata zdołał opublikować w roku 1888
na własny koszt 500 egzemplarzy 28-stronicowej broszurki z prezentacją
nowej wersji systemu jako Light-Line Phonetic Hand-Writing w cenie 1
szylinga (1/20 funta czyli 12 pensów). System Malone'a później Gregg
nazwał „niedbałą, pośpieszną produkcją”, co każdy dziś może stwierdzić
porównując oba systemy.

<!-- ![Elipsy Gregga](https://upload.wikimedia.org/wikipedia/commons/thumb/f/f9/Gregg_Ellipses.svg/542px-Gregg_Ellipses.svg.png) -->
{{< figure src="https://upload.wikimedia.org/wikipedia/commons/thumb/f/f9/Gregg_Ellipses.svg/542px-Gregg_Ellipses.svg.png" title="Elipsy Gregga, na ich bazie powstały znaki systemu" >}}
<!-- *Elipsy Gregga, na ich bazie powstały znaki systemu* -->

**Light-Line** wkrótce
zdobył pewne uznanie wśród uczonych i studentów Liverpoolu za łatwość
nauki i estetykę stenogramu. System zdobywał popularność stopniowo,
pozycja Pitmana była bardzo silna. Procesy z Malonem, kolejne wydania
broszurki i prowadzenie dwóch szkółek (druga w Manchesterze) zajęły
młodego nauczyciela stenografii na następne kilka lat. Pozytywne
recenzje w czasopismach branżowych i coraz większa liczba adeptów
rozsławiły system w Stanach Zjednoczonych. 

Aby bronić swoich praw
autorskich, w 1893 roku, ze 130 dolarami w kieszeni, opuścił pokład
parowca w porcie Boston. W mieście tym założył pierwszą szkółkę stenografii na ziemi amerykańskiej. Dwa lata
później, na fali industrialnego boomu, zdecydował o przeprowadzce do
Chicago. To był strzał w dziesiątkę. Kluczem do sukcesu okazała się
demonstracja. John Robert przyjmował każde wyzwanie na pojedynek
prędkości stenografowania, a po kilku minutach miał kolejnych uczniów. W
1900 roku Gregg był już obywatelem amerykańskim i miał dobrze
prosperującą szkołę stenografii, biuralistyki i biznesu w Chicago, a
jego podręczniki i certyfikowani nauczyciele propagowali system w całym
kraju.

<!-- ![John Robert Gregg](https://upload.wikimedia.org/wikipedia/commons/f/fb/John_Robert_Gregg_LOC_33970.jpg) -->
{{< figure src="https://upload.wikimedia.org/wikipedia/commons/f/fb/John_Robert_Gregg_LOC_33970.jpg" title="John Robert Gregg (na trapie statku w Bostonie?)" >}}
<!-- *John Robert Gregg* -->

Siedem lat później mógł się zaliczyć do bogaczy, którzy
zrealizowali American Dream. W kolejnych latach stenografia Gregga
została przyjęta jako przedmiot wykładowy na prawie wszystkich
amerykańskich uniwersytetach. Kolejne edycje systemu, dopasowane do
wymogów pracy biurowej, były wykładane także w wielu liceach i szkołach
zawodowych. Wydawnictwo *Gregg Publishing* sprawiło, że do dziś jest to
najlepiej udokumentowany i opatrzony największą liczbą przeróżnych
pomocy dydaktycznych system stenograficzny.

<!-- ![Pliki:everyone_cries_at_weddings.png](http://stenografia.pl/img/historia/Rewolucje/everyone_cries_at_weddings.png) -->
{{< figure src="everyone_cries_at_weddings.png" title="Każdy płacze na weselu - czytanka stenograficzna" >}}
<!-- *Każdy płacze na weselu - czytanka stenograficzna* -->

Po I Wojnie Światowej John
Robert Gregg wraz z żoną podróżował po Europie, odcinając kupony od
gospodarskiego sukcesu i przy okazji aktywnie propagując swój
system. Choć nie zdołał pokonać Pitmana w Wielkiej Brytanii, zdobył
sporą popularność w kręgu języków romańskich. W niektórych krajach
Ameryki Łacińskiej urodziny Johna Roberta Gregga zaznaczone są w
kalendarzach jako święto. Do samej śmierci John Robert Gregg aktywnie
propagował swój system i wspierał jego przekłady na inne języki, w tym
na niemiecki i **polski**. 

### Łagodne łuki i zgrabne pętelki

Stenografia Gregga, choć w podstawie geometryczna, zaprojektowana
została przez autora tak, żeby odpowiadać ruchom piszącej ręki. Stąd
fachowcy-teoretycy musieli stworzyć nową grupę systemów stenograficznych:
półkursywne. Spółgłoski kreślone są przy pomocy dłuższych i krótszych
łuków - bezdźwięczne są krótsze, dźwięczne dłuższe.

<!-- ![Spółgłoski Gregga](https://www.omniglot.com/images/writing/gregg_cons.gif) -->
{{< figure src="https://www.omniglot.com/images/writing/gregg_cons.gif" title="Spółgłoski Gregga (strona Omniglot)" >}}
<!-- *Spółgłoski Gregga* -->

Samogłoski opisane są zaledwie dwiema pętelkami, większą i
mniejszą, w razie potrzeby uzupełniane diakrytykami. Poprawne pisanie i
odczyt wymaga dobrej znajomości reguł systemu, gdzie nic nie
pozostawiono przypadkowi.

<!-- ![Samogłoski Gregga](http://www.omniglot.com/images/writing/gregg_vwl.gif) -->
{{< figure src="http://www.omniglot.com/images/writing/gregg_vwl.gif" title="Samogłoski Gregga (strona Omniglot)" >}}
<!-- *Samogłoski Gregga* -->

System Gregga był kilkakrotnie rewidowany i wydawany w nowej
formie, każda z własną nazwą. Kolejne edycje zmniejszały liczbę
niezbędnych do zapamiętania skrótów-znaczników, co spowodowało też
spowolnienie pisania. Jednak stenografia coraz rzadziej potrzebna była
do zapisywania przemówień na żywo, a coraz częściej służyła jako
wsparcie przy pracach sekretarskich: dyktowanie pism i notatki. Rosnąca
lawinowo liczba prezesów i dyrektorów pociągała za sobą wzrost
zatrudnienia w sekretariatach. Jednocześnie na początku XX wieku
przyjętą formą pracy dla urzędnika wyższego szczebla było dyktowanie
pism sekretarce. Stąd wysokie zapotrzebowanie na pracowników
potrafiących stenografować. 

[**>>Na tej stronie można poćwiczyć stenografię Gregga (generator stenografii po angielsku).<<**](https://steno.tu-clausthal.de/Gregg.php)

{{< figure src="everyone_cries_at_weddings-clausthal.png" title="Everyone cries at weddings" >}}


### Wątek polski

W roku 1926 wydawnictwo Gregg Publishing wydało
książeczkę *John Robert Gregg: Stenografja polska. Ze systemu amerykańskiego przełożył i do języka polskiego przystosował Józef Widzowski. (Klucz do stenogramów w podręczniku stenografji Polskiej)*.
Jedyny znaleziony przeze mnie egzemplarz tego podręcznika znajduje się w
Bibliotece Narodowej. Następny w Bodleian Library w Oxfordzie. W wersji
polskiej, odpowiadającej edycji Pre-Anniversary z 1916 roku, dołożono
niezbędne dla oddania polskiej mowy znaki samogłoskowe.

<!-- ![Pliki:gregg_alfabet_pl.png](http://stenografia.pl/img/historia/Rewolucje/gregg_alfabet_pl.png) -->
{{< figure src="gregg_alfabet_pl.png" title="Polski alfabet Gregga" >}}
<!-- *Polski alfabet Gregga* -->

Zgodnie z intencją twórcy, system miał zostać
przetłumaczony na jak najwięcej języków. Polskie tłumaczenie, choć
kompletne i tworzące funkcjonalny system stenograficzny, nie zdobyło
szerszej popularności poza Polonią Amerykańską... Co i tak jest tylko
przypuszczeniem, bo nie mam żadnych danych na ten temat. 
Należy sądzić, że
podstawowym błędem był trudny do zrozumienia dla Anglosasów fakt,
że języki bardzo się od siebie różnią. Jak powiada Gumiński w swojej
książeczce „Nieco wiadomości o stenografii”: *Zaiste, trzeba mieć słabe
bardzo pojęcie o stenografii (…), aby wierzyć w owocność jakichś
„fonetyczno-międzynarodowych” systemów.* Stenografia musi się liczyć z
duchem języka, częstością dźwięków, wzajemnym stosunkiem ich itd., tj.
ze wszystkimi tymi czynnikami, które w każdym języku są odrębne. Różnice
dotyczą nie tylko konstrukcji języka, ale też sposobu o nim myślenia. O
ile metoda polegająca na podzieleniu języka na, niezbyt liczne,
spółgłoski i bogaty repertuar samogłosek, dyftongów i wygłosów
znakomicie się sprawdzi dla angielskiego, w języku polskim będzie
wymagać poprawek przy pomocy sztucznych reguł. Jak widać na obrazku
powyżej, samogłoski podstawowe, czyli najczęściej występujące, nie raz
nie otrzymały swoich symboli, za to wszelkie joty i dwugłosy różnego
rodzaju mają każda oddzielne oznaczenie.

<!-- ![Pliki:polski_gregg_przyklad.png](http://stenografia.pl/img/historia/Rewolucje/pliki:polski_gregg_przyklad.png) -->
{{< figure src="polski_gregg_przyklad.png" title="Słówka z podręcznika do systemu Gregga po polsku" >}}
<!-- *Słówka z podręcznika do systemu Gregga po polsku* -->

Kłóci się to polskim pojmowaniem języka, gdzie
najważniejsze są spółgłoski, w systemie Gregga zagregowane po kilka do
jednego znaku. Identycznie się zapisze słowa „sad”, „siad” i „zad”, a w
szybkim piśmie, bez diakrytyków, jeszcze „rząd” i „sąd”. Może to mieć
sens tylko po pełnym opanowaniu teorii i przy dużej wprawie w
stenografowaniu. Dodatkowo należy rozważyć problem, na który skarżyli
się także stenografowie amerykańscy, czyli konieczność natychmiastowej
transkrybcji stenogramu na pismo łacińskie, dla zachowania treści.
System Gregga był typową stenografią parlamentarną, szybki i skuteczny,
ale dla przeciętnego człowieka - bezużyteczny. Braki systemu Gregga w
wersji polskiej nie przekreślają sensowności przekładów systemów na inne
języki. Najpopularniejsze polskie systemy są tłumaczeniami (raczej powinno się powiedzieć: transpozycjami) z niemieckich
i rosyjskich. 

### Gregg to Windows, Pitman to Linux

Pod tym
kontrowersyjnym tytułem pragnę zwrócić uwagę czytelników na to, że
systemy mogą się różnić nie tylko technicznie, ale też ideologicznie.
Pitman dystrybuował podręczniki w możliwie jak najniższej cenie, służył
wsparciem i nauką praktycznie za darmo. Jego system po wielu latach
przeróbek i ulepszeń stał się w najdoskonalszy sposób dopasowany do
języka angielskiego, dla którego powstał. Do dziś trzyma tytuł
najszybszego systemu angielskiego. Jednocześnie, jeżeli porównamy go z
aktualnymi systemami konkurencyjnymi, jest trudniejszy do nauczenia się
i cokolwiek niezgrabny w wyglądzie.

<!-- ![Pliki:03--george_shaw_current.jpg](http://stenografia.pl/img/historia/Rewolucje/03--george_shaw_current.jpg) -->
{{< figure src="03--george_shaw_current.jpg" title="Stenogram George'a Bernarda Shawa w systemie Pitmana" >}}
<!-- *Stenogram George'a Bernarda Shawa w systemie Pitmana* -->

Jednak ci, którzy się go
uczyli, nie zawsze czynili to kierując się motywacją biznesową. Owszem,
u szczytu popularności stenografii warto było ją umieć. Jednak sztuki
pisania Pitmanem uczono się jak dziś tańców ludowych, lub może właśnie
programowania Open Source - była to idea łącząca ludzi, może nie ponad
granicami, ale przez odległości dzielące kontynenty. Pitmanem
korespondowano z Afryki Południowej do Australii, z Nowej Zelandii do
Kanady, a z Wysp Brytyjskich do Indii i na Antyle. 

Tymczasem John Robert
Gregg, choć sam przecież pasjonat i w dzisiejszym żargonie „geek”, od
początku system swój propagował jako technikę biurową. Jego szkoła w
Chicago nauczała stenografii jako jednego z przedmiotów, nacisk
kładziono zarówno na maszynopisanie, jak i inne techniki biurowe. Zatem
te piękne łuczki i miłe dla oka pętelki od początku miały być tylko
dobrym narzędziem pracy w biurze. Do USA pojechał przecież nie tylko po to, żeby propagować tam swoją metodę, 
lecz żeby zabronić innym korzystania z
niej bez jego zgody. W wielu artykułach wspomnieniowych, do których
dotarłem, widać jego koncentrację na kwestii ochrony praw autorskich.
Nie powstawały kluby Pen-Pals, szczycono się faktem, że Charles Lee
Swem, rekordzista prędkości stenografowania, został zatrudniony jako
sekretarz prezydenta Woodrowa Wilsona. 

Poszukując podręcznika do
polskiej wersji systemu Gregga znalazłem w Internecie 
[dokumenty o odnowieniu praw autorskich przez dziedzica praw wydawnictwa Gregg Publishing - wydawnictwo McGraw-Hill](http://www.ibiblio.org/ccer/1926a8.htm).
Z zupełnie dla mnie niejasnych powodów prawa do polskiego systemu dalej
blokują jego propagację (choć kto by się dziś tym interesował?), a wersje rówieśnicze, angielskie, zostały uwolnione i dziś możemy je poznawać np.  przez 
[stronę pewnego pasjonata](http://gregg.angelfishy.net/).

Dziś, kiedy stenografia przestała być atutem przy zatrudnieniu, chętni
uczą się jednej i drugiej techniki (tj. Pitmana i Gregga) w tym samym celu - ćwiczenia umysłu i
do prywatnych potrzeb. W pewnym sensie można powiedzieć, że idea Pitmana
zwyciężyła, gdyby nie fakt, że w tym pitmanowskim stylu zdecydowanie więcej
ludzi uczy się stenografii Gregga… A dlaczego? 
**[Bo materiały do nauki dostępne są w Internecie](http://gregg.angelfishy.net/)**. Za darmo i bez ograniczeń.


