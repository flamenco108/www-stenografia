---
Title: Okrągła rocznica stenografii polskiej! GAFA
Date: 2012-03-30T18:00:13
Author: flamenco108
kategorie: ["varia", "wspomnienia"]
---

Ale "dałem ciała". Aż się dziwię. Co prawda wtedy byłem raczej zajęty
odbudową domu, ale i tak, z dzisiejszej perspektywy - aż gęsia skórka
wystąpiła mi na potylicy...

Toż rok temu mogliśmy obchodzić 150-lecie (słownie: półtorawiecze)
stenografii polskiej! Albowiem przyjęło się, że liczy się ją od
pierwszej publikacji systemu Gabelsbergera-Polińskiego. Nie wiem, czemu,
ale tak świętowano 100-lecie, więc i 150-lecie wypadałoby poświętować.
Ale przeleciało. I pozostaje tylko rwać sobie włosy z przedramion.

Można by poświętować inne rocznice, ale jakoś się nie składa:  
**55 r p.n.e** - pierwsze publiczne zastosowanie Not Tyrońskich -
narodziny stenografii,



![](Maccari-Cicero.jpg)



**1588** - wydanie* Characterie, an arte of shorte, swifte and secrete
writing by Character invented by Timothe Bright, Doctor of Physics* jako
renesans stenografii,  
**1602** - wydanie przez Johna Willisa *The Art of Stenographie teaching
by plaine and certaine rules to the capacitie of the meanest, and for
the use of all profession, the way to compendius Writhing. Where into is
annexed a very easie direction for Steganographie, or secret writing*. -
narodziny nazwy "stenografia",

*w sumie... to moglibyśmy świętować, akurat w miarę okrągła 410 rocznica...*



![](http://books.google.com/books?id=clVHAAAAYAAJ&printsec=frontcover&img=1&zoom=1&edge=curl)



- **1786** - wydanie *An essay intended to establish a standard for an
universal system of Stenography, or Short-hand writing* przez Samuela
Taylora - jako datę rozprzestrzenienia się stenografii na całą Europę,
- **1819** - pierwsze ogłoszenie systemu Gabelsbergera przed sejmem
bawarskim - jako datę powstania nowoczesnej, kursywnej stenografii,
podstawy stenografii dla wszystkich języków (oprócz tych, które jej nie
potrzebują),
- **1828** - powstanie systemu Kazimierza Krupskiego - jako początek
polskiej stenografii z prawdziwego zdarzenia.
- Rok **1861** jest uświęcony tradycją, choć niejako prawem kaduka, gdyż
Polińczycy (jak nazywali siebie zwolennicy systemu Polińskiego w
czasach, kiedy mieli jeszcze jakąś konkurencję) sami ją ogłosili, nie
pytając nikogo o zdanie w tej materii. Tak czy owak, do tej rocznicy
jest nam najbliżej, choć wstecz. Jak widać z powyższej listy, następna
rocznica dopiero za 6 lat, czyli nieprędko.
