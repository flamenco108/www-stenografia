---
Title: Skrócenia w stenografii
Date: 2011-02-21T19:15:13
Author: flamenco108
kategorie: ["teorie"]
---

**Władysław Szostak - Kraków**

## Zasady skracania i stałe skróty w stenografii. 

**W: Zeszyty Teoretyczne SSiM nr 13/1979, str. 64-87**
  


> **Legenda**: \
**BIB=**  - w ten sposób określone są odsyłacze do bibliografii na końcu
tekstu
  




## Skrócenia w stenografii
 


### Wstęp
  

W ramach
niniejszego opracowania podejmiemy próbę udzielenia odpowiedzi na
pytanie, co jest skróceniem w zapisie stenograficznym oraz co jest
uważane za skrócenie przez nauczane w Polsce systemy stenograficzne.
Analiza ta jest niezbędna dla zaproponowania w tym zakresie adekwatnej i
użytecznej terminologii, która posłużyć by mogła dla opracowania
podręczników nowego systemu stenografii polskiej. Odpowiedź na
postawione pytanie jest trudna. Każdy system stenografii posługuje się
bowiem nieco innymi sposobami skrócenia zapisu stenograficznego.
Wstępnie uporządkujemy stosowane sposoby skróceń.
  


### Skrócenia I stopnia
  

Pismo
steograficzne jest zapisem mowy - zwrotów języka polskiego mówionego -
przy pomocy znaków graficznych, wśród których można wyróżnić znaki
proste (tzw. alfabet stenograficzny) oraz złożone (pochodne) [^1]. 
Podobnie jak każdy zapis semantyczny mowy
(niemechaniczny), każdy system stenograficzny rozróżnia ograniczoną
ilość elelmentarnych cząstek znaczących mowy, dla których tworzy znaki
stenograficzne. Zapis abecadłowy mowy (pismem zwykłym), czyli język
pisany, nie jest całkowicie wiernym odbiciem języka mówionego, jak to
się niekiedy przyjmuje. Zapis ten bowiem powoduje, z jednej strony,
znaczne zubożenie repertuaru utrwalonych dźwięków mowy (znaków mowy).
Pomija np. bardzo istotne dźwięki akcentowane i intonowane, nie mówiąc
już o niemożliwości zapisu kodów geostowo-mimicznych oraz kodów
dźwiękowych-pozasłownych, towarzyszących niekiedy mowie [^2]. 
Z drugiej steony, język pisany wiąże się z powstawaniem nadmiaru. 
Np. proste dźwięki zapisywane są przy pomocy kilku znaków abecadła, 
różnych w zależności od kontekstu fonetycznego.
Np. w słowach "*szczep*" i "*strzelać*".

[^1]: Znakiem prostym jest taki, w którym żadna część nie posiada własnego (odrębnego)
znaczenia w systemie
[^2]: Por. na ten temat: M.Cohen, Język, W-wa 1956, str.17-19. 

Pierwszym
stopniem skrócenia zapisu stenograficznego w zakresie fonetyki jest
zubożenie repretuaru rozróżnianych i utrwalanych dźwięków mowy, większe
niż w zapisie abecadłowym. Nauczane obecnie systemy stenograficzne nie
rozróżniają takich, podobnych do siebie, dźwięków mowy jak *L i Ł*, 
*H i CH*, *U i Ó* (wszystkie nauczane systemy w roku 1979). Trzeba zauważyć, że
nie wykorzystują jednak wszystkich możliwości w tym zakresie [^3].

[^3]:Przykładowo system 23, który jest adaptacją Gregga, nie rozróżnia w
zasadzie *Ż* od  *RZ* i niekonsekwentnie *I* od *Y*, *E* od *Ę*, *O* od *Ą*. 
Por. **BIB=11 str. 5 i 28-29**.

Dla
rozróżnianych elementarnych cząstek mowy tworzy się stenograficzne znaki
proste, wykorzystując, w większym lub mniejszym stopniu, tworzywo
graficzne spotykane w zapisie odręcznym - abecadłowym, liczb, figur
matematycznych i innych. Znaki te sią nieskomplikowane, krótkie, łatwe w
kreśleniu, łączą się bezpośrednio lub za pomocą krótkiej, prostej
kreseczki (łącznika).

Pierwszym
stopniem skrócenia zapisu stenograficznego w zakresie grafiki znaków są
takie uproszczenia jak:

- wyeliminowanie zapisu dźwięków elementarnych przy pomocy dwóch lub więcej prostych
znaków (jeden alfabet, zapis *SZ, CZ, DZ* pojedynczymi znakami
prostymi - wszystkie systemy, *RZ, DŻ* - Poliński, Korbel),
- zezwolenie na łączenie znaków prostych przez wpisanie znaku w znak [^4],

[^4]: Wpisaniem znaku w znak jest takie połączenie dwóch znaków, które nie zmienia ich znaczenia, gdy część jednego znaku jest równocześnie częścią
drugiego.

- brak znaków prostych dla najczęstszych w naszym języku dźwięków
elementarnych (głównie samogłosek) oraz prosta symbolizacja tych
dźwięków w innych znakach, jak np. przez zmianę położenia, łączenia,
kreślenia znaków, cieniowania, bez zmiany kształtu znaku [^5].

[^5]: Jak łatwo zauważyć, symbolizacja może być tylko częściowa, gdyż nie zezwala na
zapis pojedynczych dźwięków i dźwięków w określonych miejscach np.
na początku lub końcu wyrazu, chyba że w naszym języku dźwięki te
nie występują w tych miejscach lub da się je zapisać przy pomocy
znaków dźwięków podobnych - niesymbolizowanych.

Trzeba
zauważyć, że obok uproszczeń, w systemach stenograficznych występuje
także wzbogacenie jego elementów w porównaniu z pismem zwykłym.
Mianowicie niektóre dźwięki elementarne mowy, oznaczane w piśmie zwykle
jednym znakiem, posiadają dwa (lub nawet więcej) znaki proste, których
użycie zależy od miejsca, w jakim te dźwięki występują (np. *A, E* na
początku i w środku wyrazu - Poliński, Korbel). Rozwiązanie to jest
dyktowane brakiem możliwości symbolizacji lub chęcią ułatwienia zapisu
(względami graficznymi).

Na
pierwszy rzut oka wydaje się, że skrócenie I stopnia są integralną
częscią każdego systemu stenograficznego i nie pozostawiają żadnego
wyboru stenografowi - stosowanie ich jest następstwiem opanowania zasad
systemu. Nie są one przez autorów systemów zauważane i nazywane
skróceniami. Praktycznie jednak, doświadczeni stenografowie stosują
niekiedy własne skróty tego typu i rozwijają system lub nawet, na własną
rękę, nieco go zmieniają [^6].

[^6]: Powszechnie nie jest np. stosowane cieniowanie znaków.



### Skrócenia II stopnia


Zapis
wszystkich rozróżnianych w systemie stenogracznym dźwięków elementarnych
mowy okazuje się niekiedy utrudniony (a nawet niemożliwy) lub zbędny dla
ich odczytania. Stąd systemy stenograficzne przewidują dalsze skrócenia
zapisu. Po pierwsze na drodze **opuszczania** (niezapisywania,
nieoznaczania) pewnych pojedynczych dźwięków elementarnych w wyrazie, a
to:

- dźwięków słabo wymawianych (wszystkie systemy),
- dźwięków w wyliczonych miejscach [^7],

[^7]: Katalog tych opuszczeń jest w każdym systemie
bardzo obszerny. Obejmuje on zarówno spółgłoski jak też samogłoski.
Por. **BIB=7 str 18, 31, 34, 46, 47, 65, 
BIB=6, str. 11, 
BIB=8, str. 13, 20, 51, 70, 110, 127, 130-131**. 
W systemach tych przeważają względy graficzne. 


Po drugie,
zapis ulega skróceniu przez **zastępowanie** znaków właściwych dla
dźwięku znakami dźwięków podobnych, łatwymi w kreśleniu lub łączeniu,
czyli przez:

- zapisywanie jednej spółgłoski znakiem drugiej [^8],

[^8]: Zmiana *Z i Ż* na *S* oraz *Ź* na *Ś*
(Poliński, Korbel).

- pomijanie znaków diakrytycznych [^9].

[^9]: W znakach *Ę i Ą* (wszystkie systemy), *Y* (Kaczmarek-Łazarski).


Stopień fakultatywności stosowania wspomnianych skrótów jest w nauczanych
systemach bardzo zróżnicowany. Niektóre z nich są nakazane, inne w
zasadzie nakazane, z możliwymi wyjątkami, albo zalecane, jeszcze inne
dozwolone lub w zasadzie dozwolone, jako wyjątkowe.
Proponuje się wszystkie te rodzaje skróceń nazwać **skróceniami fonetycznymi**.
Sposób
zapisu stenograficznego nie zatrzymuje się w większości współczesnych
systemów na etapie oznaczania elementarnych dźwięków często
występujących obok siebie w języku, tworzy się dla nich elementy znaków
prostych lub nowe. Znaki te powstają drogą:

- zwiększenia (poszerzenia - wydłużenia), wyokrąglenia lub zaostrzenia znaków
prostych,
- zlania wybranych elementów znaków prostych, które zastępują,
- dobrania elementów graficznych nie wykorzystanych na znaki proste
(nowe znaki).

Sposób ten
jest kontynuacją prostej symbolizacji. Niektóre ze znaków, utworzonych
dla kilku dźwięków, nazywa się grupami spółgłoskowymi i głoskowymi.
Repertuar tych grup jest bardzo zróżnicowany w poszczególnych systemach.
Ze względu na silnie rozbudowane słowotwórstwo oraz wybitnie fleksyjny
charakter języka polskiego, tworzy się zwykle odrębne znaki dla
przedrostów wraz z wspówystępującymi z nimi dżwiękami (nadto dla
identycznych z nimi dźwięków na końcu wyrazu), a także niekiedy odrębne
znaki dla najczęściej powtarzających się rdzeni [^9].

[^9]: Trzeba zaznaczyć, że niektóre tworzone "grupy" nie są skróceniami II stopnia, lecz pełnym zapisem przy pomocy znaków prostych, jak np. przedrostek *NAD-*, lub *EKS-*
(Korbel); częstotliwością współwystępowania dżwięków, jeżeli tylko zezwala na to tworzywo graficzne.

Do tego
sposobu skróceń należy zaliczyć zasady pisania łącznego w stenografii
niektórych krótkich słów ze słowem towarzyszącym  głównie przyimków,
przeczenia NIE oraz iektórych zaimków i partykuł. Dzięki tym zasadom
istnieje możliwość tworzenia wspólnych znaków dla równobrzmiących
przyimków (zaimków itp.) oraz przedrostków.

Zapis przy
pomocy znaków grup dubluje zapis przy pomocy znaków prostych.

Przedstawiony
sposób skracania zapisu stenograficznego zbliża pismo stenograficzne do
pisma zgłoskowego. Tak też się niekiedy go definiuje, jakkolwiek nie
jest to w pełni uzasadnione [^10].

[^10]: Por. **BIB=7 str.5**. Stosuje się przecież
równolegle zapis znakami prostymi oraz znakami stałych skróceń
(znak = wyraz).

Trzeba
podkreślić, że w przedstawionym zakresie chaos terminologiczny jest w
naszej teorii stenografii niezwykły. Część autorów opiera się na
terminologii językoznawczej (w zakresie budowy wyrazu), często bez
zachowania ścisłości tej terminologii, część stosuje nazewnictwo własne,
oderwane od terminologii językoznawczej, często niezrozumiałe lub
nieścisłe [^11]. Wydaje się, że
bez odpowiednio poszerzonej terminologii językoznawczej nie może się
obejść żaden podręcznik stenografii. Jest ona niezbędna także w pacach
od optymalizacją lub rozwijaniem systemu stenograficznego.

[^11]: Autorzy posługują się następującymi określeniami: **BIB=7** -
przekrostki, przyrostki i końcówki, grupy spółgłoskowe i zgłoskowe,
podobnie **BIB=6, BIB=4** - znaki ściągnięte dla grup spółgłoskowych i
sylab, znaki początkowych cząstek wyrazów, **BiB=8** - cząstki wyrazowe,
rdzenie, przedrostki i graficzne zakończenia wyrazu, **BIB=11** - grupy
spółgłoskowe, strone, brzmienia, głosy, znaki przenośne.

Skrócenia
powyższe - fonetyczne i w zakresie grafiki, a nawet opuszczania końcówek
gramatycznych wyrazów i używanie znaczników, nie jest jeszcze
powszechnie uważane za zapis skrócony w stenografii (pismo skrócone) [^12]. Niekiedy wyraźnie pismo takie
nazywane bywa "zupełnym", "podstawowym", "krótkim", dla przeciwstawienia
"pismu skróconemu", stosującemu dlaej idące skróty. wydaje się, że
podział taki nie jest uzasadniony.

[^12]: Odmiennie **BIB=4 str. 77**, czy **BIB=11**.
  


### Skrócenia III stopnia
  

Jak
zaznaczyliśmy, stenografia służy do zapisu mowy. Zwykle zapisywana
wypowiedź jest szeregiem słów powiązanych w zdania gramatyczne - tworzy
sensowną całość. Wypowiedzi mają swój przedmiot i pełnią określone
funkcje: są stwierdzeniami, poleceniami, ocenami czegoś itd. Możemy
mówić o słowie w kontekście zdania i towarzyszącej mu sytuacji. Stąd,
jeżeli powyższe warunki są spełnione, nawet niepełny zapis słowa (zapis
tylko części słowa) może okazać się jednoznaczny.

Zasadny
składni polskiej pozwalają w kontekście zdania domyślić się formy
gramatycznej (fleksyjnej) słowa, gdy nie został ona zaznaczona lub
została zaznaczona błędnie. Stąd systemy stenograficzne depuszczają lub
zalecają opuszczanie końcówek gramatycznych, których "łatwo się
domyślić".

Powstałe w
ten sposób skrócenia określa się **skróceniami gramatycznymi**.

Kontekst
oraz sytuacja towarzysząca wypowiadanym zwrotom są także czynnikami
zezwalającymi na zapis tylko części wyrazu lub zwrotu kilkuwyrazowego,
bez obawy jego jednoznacznego odczytania. Skrócenia polegające na
zapisaniu tylko części wyrazu lub zwrotu (frazy) nazywa się
"*logicznymi*". Wydaje się, że ze względu na archaiczność oraz
nieprecyzyjność tego określenia (wszelkie skrócenia muszą być logiczne!)
lepiej byłoby nazwać je **kontekstowymi**.

Poszczególne
systemy, w oparciu o pratykę i nauki o języku, zalecają zwykle stałe
stosowanie opracowanych skróceń dla wybranych (częstych) wyrazów i
zwrotów. Nazywa się je znacznikami, frazeogramami, stałymi skróceniami,
ideogramami, skróceniami nazw, miast itd. Obok tego nauczane są ogólne
zasady racjonalnego ("*logicznego*") skracania wyrazów i zwrotów
językowych. Tą część systemów nazywa się "pismem skróconym" lub
"*stenografią praktyczną*". Rozbudowanej w tej materii terminologii nie
towarzyszy jednak precyzja i jednoznaczne rozumienie. Prześledzimy
obecnie sposób użycia zastnej terminologii, by zaproponować
najwłaściwszą. Najczęstszym określeniem zalecanego w systemie sposobu
skrócenia zapisu zwrotu językowego jest "*znacznik*" i "*frazeogram*" lub
"*stałe skrócenie*". Definiuje się je jednak rozmaicie. Oto
przykłady:

"*Znaczniki
są to stałe skrócenia popularnych t.j. najczęściej w mowie potocznej
używanych wyrazów; występują zawsze jako skróty jednoznaczne, dzielą się
na główne i pochodne, regularne i nieregularne...*"

"*Frazeogramy są
to jednoznaczne i stałe skrócenia całych popularnych zwrótów (wyrażeń)
mowy potocznej*"

"*Ideogramy
są to jednoznaczne i stałe skrócenia słów wyrażających czy
przypominających swym obrazem pewne pojęcie (ideę)...[^13]*"

[^13]: Por. **BIB=2, str. 15-16**

"*Podstawowym
sposobem skracania pisma stenograficznego jest utworzenie dla częśto
powtarzających się wyrazów szeregu stałych skrótów, zwanych
znacznikami.*"

"*Do
znaczników głównych dopisuje się końcówki gramatyczne i tworzy się ich
odmiany.*"

"*Znaczniki łączy się...*" (Tu nie wyróżnia się frazeogramów, ale wymienia się
jeszcze "skrócenia różne" - m.in. niestenograficzne [^14])

[^14]: Por. **BIB=7, str. 14**, podobnie **BIB=1, str. 13 oraz 132-138**

"*Znaczniki. Są to stałe skrócenia pewnych częstych wyrazów*" (Tu nie wyróżnia się
frazeogramów, ale odróżnia się "skrócenia stałe" wyrazów i zwrotów
nieodmiennych oraz skróty na wzór pisma zwykłego - bez definiowania ich [^15].

[^15]: Por. **BIB=6 str 12, 30-34**

"*Dla tych
często spotykanych wyrazów używamy w stenografii stałych skrótów. Skróty
dzielą się na główne i pochodne. Końcówka dopisana do początkowego znaku
wyrazu skróconego tworzy wyraz pochodny.*" (Nie wyróżnia się innyc pojęć [^16].).

[^16]: Por. **BIB=4, str. 20**

"*W celu
osiągnięcia większej szybkości notowania stosuje się w piśmie
stenograficznym stałe skróty częśto powtarzających się wyrazów.*"

"*Skracanie
obejmuje pojedyncze wyrazy lub zestawy po kilka wyrazów, w związku z
czym odpowiedniki form skróconych noszą nazwę skrótów lub
frazeogramów.*"

"*...omówione
zostały ogólnie w materiale wprowadzającym skróty podstawowe, zwane też
znacznikami.*" (Wyróżnia się inne skróty [^17].)

[^17]: Por. **BIB=8, cz I, str. 25 i 141**

Przytoczone
określenia wskazują na znaczne różnice w rozumieniu sensu skróceń, mimo
posługiwania się jednakowymi określeniami. Powstają zwłaszcza
wątpliwości:

- czy istnieje różnica między stałym skrótem a znacznikiem
- czy znacznikiem może być skrót tylko wyrazu rdzennego, czy także
złożonego
- czy znacznik należy traktować jak zwykłą grupę zgłoskową, czy zapis
jednego (określonego) wyrazu - tzn. jednoznaczny,
- jaka jest różnica między znacznikiem a innymi skrótami (frazeogramami,
skrótami itd.) oraz inne

Trzeba
podkreślić także, że autorzy systemów nie zawsze traktują ściśle
podawane określenia. Analiza podawanych przykładów lub zestawień w
systemach wskazuje, że:

- nie wszystkie "*znaczniki*" (stałe skróty, frazeogramy itd.) są skrótami
III stopnia w ogóle [^18],
- znaczniki definiowane jako skróty wyrazów bywają skrótami zwrotów
wielowyrazowych [^19],
- niektóre znaczniki definiowane jako skróty wyrazów są skrótami cząstek
wyrazów [^20].

[^18]: Por. *ABY, AŻ* - Korbel, Poliński
[^19]: *JEDNYM SŁOWEM, MIĘDZY INNYMI* itd. Poliński
[^20]: Por. *PRZE*, **BIB=1, str. 41**

W takiej
sytuacji powstających wątpliwości nie da się należycie wyjaśnić na
gruncie powołanej literatury.

Dla
uniknięcia chaosu terminologicznego oraz ze względów dydaktycznych
proponujemy w podręczniku nowego systemu stenografii polskiej
posługiwać się jedynie dwoma określeniami: **skrót** i **stały
skrót.** Tylko w podręczniku teoretycznym dla nauczycieli można
wprowadzić dalszy podział skrótów. Jest to przyjęte we wszystkich
nowoczesnych podręcznikach stenografii [^21].

[^21]: Por. **BIB=3, BIB=9, BIB=10**
  


### Bibliografia (BIB):
1. J. Biernatek, E. Trepnau, Stenografia polska dla wszystkich. Cz. I. PWSZ 1971.
2. S. Brelewski, Samouczek stenografii, Łódź 1961. 
3. J. R. Gregg, Shorthand Manual Simplified. II ed. 1955.
4. J. Kaczmarek, R. Łazarski, Stenografia. PWSZ 1957.
5. S. Korbel, Polski system stenografii. Wyd VI Kraków 1947.
6. S. Korbel, Polski system stenografii. PWSZ 1960.
7. J. Krupiński, Stenografia polska. PWSZ 1968.
8. R. Łazarski, Stenografia. Cz. I i II. PWSZ 1968.
9. I. Pitman, Pirman's Shorthand Commercial Course. New Era Edition.
London.
10. N.N. Sokołow, Kurs stienografii po jedinoj gosudarstwiennoj sistiemie. 1948.
11. T. Szczęsny, System 23. Wrocław 1952.

### Przypisy

