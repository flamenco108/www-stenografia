---
Title: Co mnie ostatnio odwleka od pisania lekcji stenografii?
Date: 2013-10-03T21:22:01
Author: flamenco108
kategorie: ["teorie"]
---

Zapewne pilni adepci systemu ***Ste**Mi*** zauważyli, że lekcje nie
pojawiają się często. Podobnie jak wpisy o innej tematyce. A to z
powodu, że mnie coś odwleka. Ale co, zapytacie?  
Nie zapytacie, bo rzadko tu zaglądacie. Ale ja i tak opowiem.  
Otóż lekcje stenografii, które publikuję, mają pewną wadę: uczą pisać,
ale nie uczą czytać. Boli mnie to również, ponieważ sam jestem adeptem
tego systemu i cierpię na brak materiałów edukacyjnych. Cóż sam
wymyśliłem ten system, skąd by się miały one wziąć?



![Obrazek](AAAAA-0.png)



 Można by je wyprodukować! Ale ile można ręcznie pisać - dla
pojedynczego człowieka praca tytaniczna, by nie rzec, syzyfowa...



![Obrazek](AAAAA-1.png)



 Ale jest na to rada! Tu pozwolę sobie zwrócić uwagę pilnych czytelników
na 
[bardzo starą notatkę nt. założeń projektowych nowego systemu stenografii](../../roznosci/brewiskrypt/)
,
gdzie w dziale "Zecerzy i graficy" napisałem już ze 3 lata temu o
zbudowaniu i rozwijaniu **czcionki stenograficznej**. Kiedy to pisałem,
nie miałem bladego pojęcia o tej sztuce, ale w końcu dojrzałem. Zapewne
jednym z powodów był brak jakiejkolwiek społeczności wokół projektu NPSS
(Nowego Polskiego Systemu Stenografii), czyli tego, co dziś nazywam
Ste***Mi***. Pozostało mi tylko nauczyć się czcionkarstwa samemu, co
niniejszym pilnie czynię.



![Obrazek](AAAAA-2.png)



 Na załączonych obrazkach możecie obejrzeć pierwsze efekty moich
usiłowań: podstawowe znaki, czyli jeszcze bez ligatur skracających,
jedynie odpowiedniki uproszczonego planu głosek polskich, który składa
się na podstawowy schemat alfabetu SteMi. W tabeli programik zestawia
każdą spółgłoskę z każdą samogłoską (CV) oraz samogłoskę z samogłoską
(VV). Ręcznie pisanie tego zajęłoby mi pół dnia...



![Obrazek](AAAAA-3.png)



 Te dziwne literki z "daszkiem" u góry to nowe oznaczenie Wielkiej
Litery, a zatem i wszelkich jej konsekwencji - czcionki elektroniczne
mają swoje prawa i z dwóch dostępnych mi metod wybrałem jedną, która
lepiej pasuje. Jest to niezwykle żmudna praca, muszę powiedzieć.
Najpierw trzeba precyzyjnie zaplanować geometrię poszczególnych liter,
które w czcionkarstwie zwane są glifami. Ponieważ stenografia jest
odpowiednikiem pisma odręcznego raczej niż druku, litery tam łączą się
jedna z drugą. To tworzy dodatkową trudność, która nie ma miejsca,
jeżeli projektujemy czcionkę drukarską.  Widać to na załączonych
obrazkach, że literki nie zawsze precyzyjnie się ze sobą łączą.



![Obrazek](AAAAA-4.png)



Aby to poprawić, kiedy już skończę generować wszystkie znaki (w tym
ligatury czyli złączenia wielu glifów, które odpowiadać będą też za to,
co w Ste***Mi*** nazywamy fiksami oraz znacznikami) użyję metody zwanej
kerningiem, czyli sterowaniem odległością między literkami (glifami). W
następnej kolejności będę musiał wygenerować warianty glifów, które
znajdować się będą na różnej wysokości względem linii bazowej, czyli
linii, na której stoją główne glify. Tak, tak, fonciarstwo to takie
klejenie z klocków. A kiedy już powstaną wszystkie znaki, jakie
zamiaruję użyć w czcionce, pozostanie mi zaprogramowanie reguł, wg
których będą się one wzajemnie zastępować. I to dopiero będzie sztuka!



![Obrazek](AAAAA-5.png)



Bo narysować literki, kiedy nie szukamy jakichś wyjątkowo estetycznych
rozwiązań literniczych, to nie jest bardzo trudno. Potrzeba odrobinę
cierpliwości i podstawowe wiadomości z dziedziny. Za to później, kiedy
literki stają się częścią systemu stenograficznego i zaczynają żyć o
wiele intensywniejszym życiem od zwykłych liter drukarskich, potrzeba
mnóstwo wzajem zależnych reguł, które zdołają to komputerowi
przetłumaczyć. Dlatego, również aby dla higieny rozumu zastosować jakiś
płodozmian, pilnie wkuwam 
[dokumentację Adobe dot. standardu OpenType.](http://www.adobe.com/devnet/opentype/afdko/topic_feature_file_syntax.html) 
Liczę
na bardzo konkretny efekt, który już częściowo osiągnąłem:  
Pisanie zgodnie z polską ortografią na klawiaturze komputera moją
czcionką pozwoli wyświetlić tekst w formie stenograficznej, ale po
polsku w treści. To znaczy, że PDF zapisany czcionką Ste***Mi*** będzie
wyglądał jak wędrujące mrówki (umówmy się), ale jeżeli zaznaczysz
narzędziem zaznaczania w Adobe Readerze owe fistaszki i skopiujesz, a
następnie wkleisz w dowolny edytor tekstu (np. Notatnik - a tak w ogóle,
to czemu jestem taki łaskawy dla Windowsów? Czy nie mogę powiedzieć
Texworks i gedit?), to dostaniemy piękny i czysty tekst podany zwykłymi
literkami. Czyli znakomity materiał edukacyjny - czytam te robaczki, ale
zawsze mogę sprawdzić, czy dobrze je czytam. Ba, ale to nie koniec!



![Obrazek](AAAAA-6.png)



Można też wziąć gotowy tekst, np. "
**[Elektrybałt Trurla**
" i
wkleić do specjalnego edytora (zwanego procesorem) tekstu, który potrafi
obsłużyć wyrafinowane reguły niezbędne dla ukazania czcionki
stenograficznej w całej krasie, przetworzyć na PDF i czytać
stenograficznie najwyższe dokonania literatury polskiej i światowej
(byle po polsku). I w ten sposób będziemy mieć prawie nieograniczoną
ilość materiałów edukacyjnych z dziedziny, o którą zawsze było trudno,
czyli tekstów do czytania. A jak już nie raz wzmiankowałem, przecież to
jest najbardziej drażliwa część treningu - uczymy się pisać i pisanie
jest dość przyjemne, szczególnie, kiedy dojdziemy już do pewnej wprawy.
Ale do czytania trzeba mózg stale wdrażać, a przecież nie otaczają nas
teksty w alfabecie SteMi, tylko zwykła łacinka. Od tego wprawy w
czytaniu nie przybywa. Zatem będę mógł składać teksty do czytania w
SteMi, ba, będę mógł je formatować pod czytniki ebooków. Już niebawem.
Zapraszam.
