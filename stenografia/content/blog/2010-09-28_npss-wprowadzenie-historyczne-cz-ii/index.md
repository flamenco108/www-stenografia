---
Title: NPSS - wprowadzenie historyczne cz. II
Date: 2010-09-28T14:37:13
Author: flamenco108
kategorie: ["npss", "wspomnienia"]
---

Minęło kilka dni w milczeniu, ale to dlatego, że na środku Bałtyku nie
ma Internetu. Zatem ciąg dalszy opowieści o naszych utarczkach z nowym
systemem stenografii:

Stworzona przez nas wersja 1.0 była w pełni funkcjonalna i dawała się
zastosować. Czegoś jednak jej brakowało. Już dotarłem do artykułów, w
których stało, że pisać stenograficznie to bardzo trudna i szlachetna
sztuka, ale odczytać stenogram, to ho, ho... O niebo trudniej i
szlachetniej.  

Od razu możemy oddać się rozmyślaniom na temat współczynnika
szlachetności u George'a Bernarda Shawa, który swoje utwory zwykł był
stenografować w pociągu systemem Pitmana, a następnie oddawać je
wyspecjalizowanej stenotypistce w celu transkrybcji na pismo 
~~czytelne normalne łacińskie~~, 
na nasz wspólny, europejski alfabet. Czyż gdyby
nie ona anonimowa, szlachetna kobieta, dziś ludzkość mogłaby 
~~się cieszyć, radować, rozkoszować~~ czytać Shawa? 

Nasz system był dość łatwy w zapisie, ale dużo trudniejszy w odczycie,
albo wiem tymi samymi znakami określaliśmy *T* i *D*, *P* i *B*, *K* i
*G* itp. Zatem, choć z kontekstu można było wszystko wywnioskować, wyraz
*BABKA* można było przeczytać *PAPKA, BAPKA, PABGA* i na parę innych
sposobów. I tu się pokazały kłopoty: oparcie się na systemach
geometrycznych pozostawia niewiele różnych kształtów do zastosowania. W
końcu na ile sposobów można napisać łuczek, żeby dał się on dalej
zidentyfikować w towarzystwie innych łuczków? Pod ilu kątami można
napisać kreskę, żeby nie wymagało to specjalnych talentów
kaligraficznych i dało się odczytać?

Ale to jeszcze nie koniec. Kolejne podejścia do zabawy statystykami
występowania fonemów i sylab doprowadziły nas do rozważań, jak sprawnie
pisać złożenia spółgłosek? W fachowych tekstach nazywa się to grupami
zgłoskowymi. Najpopularniejsze to "st" i "szcz", występują tak często,
że powinny dostać wręcz oddzielny znak. Ale złożeń takich jest mnóstwo
innych: 
*st, prz/psz, ść--ści, sk, tr, pr, kt, sp, tk, kr, zn, tsz, sł,
fsz/wsz, gł, dn-dń, śm, tw, śl--sil, br, dr, lk, szcz, nt, cj, zw, dł,
rt, dń, ln, rw, nk, gd, mń, nd, czn, gr, wn, kł, ńk, św, ńc, ws, zd, wr,
ksz, sprz/spsz, strz/stsz, str, sksz/skrz, gdź, ps*... 
Żeby wymienić tylko te najpopularniejsze. 
Właściwie można przyjąć, że każdy fonem
występuje z każdym, choć to nieprawda. 
Ale nie ma żadnego sensu uczenie
się na pamięć wszystkich istniejących grup zgłoskowych, 
wystarczy, żeby Lewiskrypt pozwolił każdą zapisać.

W międzyczasie wykluł mi się w głowie pogląd, że pierwszym poziomem
wtajemniczenia do współczesnego pisma stenograficznego powinno być pismo
nieskrócone, tj. zmieniamy alfabet, co daje nam już niesamowite
możliwości. To znaczy, piszemy jak zwykle, tylko fonetycznie, innym
alfabetem, specjalnie zaprojektowanym pod stenografię.

A co było dalej, w następnym wpisie. Jeżeli nadejdzie.

CDN.(BM)
