---
Title: Stenografia to matematyka?
Date: 2012-05-05T18:00:13
Author: flamenco108
kategorie: ["dumania"]
---

Oglądałem sobie filmik z pokazowej lekcji stenografii w koljedżu
Ministierstwa Inostrannych Dzieł w Moskwie. Pani uczycielka prawi tam w
pierwszej minucie, że "(...)stenografia to matematyka, to logika(...)" i
się tak zamyśliłem.

{{< youtube TXz3CCRK_e8 >}}

No, bo niby racja. Może z tą matematyką to trochę pani przesadziła, ale
rzeczywiście jakieś podobieństwa to zapisu matematycznego i logicznego
występują. Praca umysłowa, jaką trzeba wykonać podczas pisania
stenograficznego to czysta, choć odruchowa, analiza: zamieniamy potok
słów i zdań w symbole, które częściowo są obrazkowe (znaczniki),
częściowo fonetyczne - i tu właśnie trzeba czasem analizować, czy
"bezpieczny" pisze się Bz-p'ecz-ny, czy może b-Sp'-ny, a może Bsp'-ny? A
może każda opcja jest prawidłowa? W takim razie, która z nich będzie
bardziej czytelna i da się szybciej zapisać?

Niektóre znaczki są złożone na podobieństwo pisma chińskiego (u
Polińskiego np. "dotychczas"), inne odpowiadają całym związkom
frazeolololologicznym, choć nie zawsze tym, które odruchowo wskazujemy
jako takie.

Ale jest jeszcze jeden aspekt stenografii, na razie przeze mnie tylko
podejrzewany, nie zaś doświadczony, który może tej pani się z pracą
matematyczną skojarzył: **pisanie skrócone**. W zawodowych systemach
stenograficznych (Poliński, JSSP dla naprzykładu) nie ma możliwości
zapisania każdego słowa w ich pełnym brzmieniu - analfabet
stenograficzny z góry zakłada, że będziemy pisać w sposób skrócony (np.
"skrócony" = "skrtny"). To umysł ma dokonać bezbłędnej deszyfracji
zapisu na bieżącą mowę.

Prawdę mówiąc, tym właśnie różni się alfabet łaciński, czy rosyjski od
innych systemów pisma, które poznałem. Pismo łacińskie (lub rosyjskie)
rozwinęło się w stronę dążenia zapisania każdego dźwięku, jaki wydaje
paszcza mówiącego. Tymczasem w innych alfabetach skoncentrowano się
przede wszystkim na przekazie **znaczenia**. A zatem Polak z grubsza po
podstawówce może przeczytać "energointerferencja", choć w życiu nie
domyśli się, co by to mogło znaczyć (o ile cokolwiek znaczy). W zapisie
chińskim słowa pozbawionego znaczenia zapisać nie da się (a w każdym
razie nie zaleca się). W mongolskim, tybetańskim zapisze się, ale w
brzmieniu przybliżonym, tym bardziej przybliżonym, im brzmienie dalsze
jest od naturalnego aparatu mowy danego języka.

Stenografia zatem jest skrętem narodów łacińskich (czy rosyjskich) ku
zapisowi znaczeniowemu. Bo nie da się stenografować poprawnie słów,
których się nie zna. Podobnie, jak nie da się rozwiązywać zadań
matematycznych z dziedziny, której się jeszcze nie poznało.
