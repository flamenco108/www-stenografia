---
Title: Do czego komu potrzebna stenografia?
Date: 2010-11-01T09:47:00
Author: flamenco108
kategorie: ["dumania"]
---

Koronne pytanie. Powinienem był je sobie zadać zanim zająłem się
problemem, bez mała rok temu. Tyle potrzebowałem, żeby znaleźć się w
punkcie, w którym zapoznałem się już z kilkunastoma starymi, polskimi
systemami, kilkudziesięcioma zagranicznymi, naczytałem się w różnych
językach o stenografii, jej historii, anegdotach i teorii. A nie zadałem
sobie pytania: po co to komu?  

Podchodząc z paradygmatu "wolnorynkowego", gdyby była potrzebna, to by
była powszechna - prawda? Prawda. Taka sama, jak "pies jest najlepszym
przyjacielem człowieka". Gdyby przez ostatnie lata była niepotrzebna, a
teraz nagle się stała potrzebna, to już by były dostępne liczne kursy,
szkolenia, prezentacje, komu, komu! Też tischnerowska prawda typu G.



![Obrazek](http://upload.wikimedia.org/wikipedia/commons/f/f3/Example_of_tironian_Notes.svg)


Stenografia, jaką znamy w Europie, jest ściśle związana z alfabetem
łacińskim, zatem ma trochę ponad 2000 lat. Przez ten czas przechodziła
różne koleje, od narzędzia skrybów-niewolników, po podręczne narzędzie
*creme de la creme* międzynarodowej społeczności najbystrzejszych ludzi
tego półwyspu doklejonego do Azji. Używano jej jako pomocy biurowej,
prostego szyfru, metody na zachowanie ulotnych myśli, szybkie notowanie,
a przede wszystkim - zapis bieżącej mowy, czyli nagrywanie. W języku
angielskim istnieje słowo "record", co na nasze w tym wypadku najlepiej
się przełoży jako "zapis", bo dotyczy zarówno nagrywania na taśmę/mp3,
jak i właśnie stenograficznego zapisu ze słuchu. Z punktu widzenia XIX
wiecznych studentów, nie ma różnicy.  

Odmiana stenografii, która służyła przede wszystkim do "nagrywania", wg
niemieckiej nomenklatury nazywana jest "pismem szybkim", po polsku, żeby
było prościej, "stenografią parlamentarną lub debatową". Jej zalety
dalej pozostają nie do przecenienia, choć aktualnie są niedoceniane:
mikrofonem jest ucho stenografa, który bez trudu odróżnia szum tła
(rozmowy na boku, pokrzykiwania, zagłuszania, hałas z ulicy) od potoku
mowy, którą ma zapisać. Dodatkowo najsprawniejsi potrafią zapis opatrzyć
didaskaliami. Mikrofon maszyny, nawet kierunkowy i dobrze wycelowany,
zapisuje wszystko, co usłyszy. Zatem od czasu, kiedy wydarzenia warte
nagrania zaczęto przygotowywać pod kątem właśnie urządzeń nagrywających,
ich przewaga nad stenografami stała się miażdżąca.  

Zatem na tym polu stenografia stopniowo została wyparta i wkrótce może
zupełnie zniknąć. Ale jest też drugie pole, na którym cały czas nie
pojawiła się żadna rozsądna konkurencja, a przecież i tak mało kto
rozumie znaczenie słowa "stenografia": notatki. Czyli poczynając od
ludzi zawodowo trudniących się pisaniem, po każdego ucznia, czy bardziej
studenta, bo dopiero pełnoletnim nauczyciele nie zaglądają do zeszytu.  
Z jakiegoś powodu również na tym polu stenografia w naszym kraju nie
istnieje. Przysięgam, komukolwiek nie rzucę tego słowa, po trzy razy
prosi o powtórzenie, zanim otworzy mu się właściwa szufladka. Ten temat
w Polsce pogrążony jest w głębokiej śpiączce trudnej do odróżnienia od
śmierci. Czy słusznie? Podchodząc z paradygmatu "wolnorynkowego", skoro
nikt jej nie propaguje, to słusznie, że jej nie ma. Ale dlaczego
pogrążyła się w śpiączce?  

Nie mam jeszcze (o ile kiedykolwiek będę miał) pełnego obrazu sytuacji,
jednakowoż mogę na razie zaryzykować i wskazać kilka przyczyn:



![Obrazek]({filename}/wp-images/uploads/2010/11/jssp-246x300.gif)



1.  **Stenografia jest trudna**. A to oznacza, że jeżeli nie przynosi
    korzyści biznesowych, pozostaje sztuką zarezerwowaną dla elity
    intelektualnej narodu. Takiej prawdziwej, nie malowanej. Chodzi o
    ludzi, którzy w naturalny sposób skoncentrowani są na
    samodoskonaleniu, a opanowanie trudnej sztuki jest dla nich tylko
    wyzwaniem, nie przeszkodą. Takich ludzi w krajach cywilizowanych
    jest niemało, choć przecież stanowią tylko drobniutki procent
    całego społeczeństwa. U nas, jak sądzę, jest z tym jeszcze gorzej,
    co kładę na karb ostatniego wieku, kiedy kolejne generacje ludzi
    najlepiej wykształconych wysyłano albo pod ścianę, albo do obozów,
    albo w nierówny bój. W ten sposób o wiele lepiej udowodniono
    skuteczność eugeniki niż jakiekolwiek bolszewickie czy nazistowskie
    projekty wyhodowania Nowego Człowieka. Rzeczywiście, eugenika
    negatywna działa, co można obserwować nie tylko u nas, ale i w wielu
    innych krajach o podobnej historii. Podsumowując: niewielu ludzi
    gotowych jest się uczyć czegokolwiek, a z tego przecież tylko
    niewielki procent wybrałby stenografię. U nas ten procent dąży
    do zera.
2.  **Brak korzyści zawodowych**. W Wielkiej Brytanii, Australii i Nowej
    Zelandii system Teeline jest obowiązkowy dla wszystkich
    adeptów dziennikarstwa. Podstawowy podręcznik i pliki mp3 z
    dyktandami dostępne są za darmo w Internecie.  Wiele redakcji gazet
    w ogóle nie chce gadać z kandydatem, który nie może się wykazać
    certyfikatem kompetencji w stenografii. W Stanach Zjednoczonych
    stenografowie systemu Gregga, którzy zdobyli certyfikat
    przekroczenia prędkości pisania 100 słów na minutę, zrzeszeni byli w
    organizację, która w szczytowym momencie, zaledwie 40 lat temu,
    liczyła ponad 2 miliony członków! Oczywiste jest, że tam musiało się
    to bardzo opłacać, zarówno prywatnie, jak i zawodowo,
    umieć stenografować. Tak liczna elita, to już nie elita, zatem
    musiały być jakieś lepsze powody, żeby opanować trudną sztukę, niż
    tylko pragnienie osobistego rozwoju. Tymczasem w Polsce stenografię
    wykładano w szkole dla supersekretarek, którym mogła się ona
    przydać, ale też w niektórych szkołach zawodowych, np.
    gastronomicznej (Tak! Kelnerzy mogli stenografować zamówienia
    klientów! Kucharze - przepisy kulinarne.). Kiedy uczniowie już
    przebili się przez tę obowiązkową szykanę, zapominali sztukę
    szybkopisania tak szybko, jak tylko mogli.
3.  **Śmiertelna powaga**. Nie chodzi o powagę, jaką możemy spotkać w
    relacji mistrz-uczeń w np. karate. Tam sprawa jest prosta, uczysz
    się metody skręcania innym karków, przestań błaznować, skup się. Nie
    chodzi także o powagę, jaką spotkamy np. na lekcjach gitary - też
    przecież trudna sztuka. Znowu chodzi o koncentrację, skupienie się
    na zadaniu, bez tego palce nie posłuchają głowy. Taka powaga jak
    najbardziej odpowiada trudnym i żmudnym ćwiczeniom. Chodzi o powagę
    administracyjnych gremiów, o protokoły, okólniki, odwołania,
    podania, hierarchię podległości i śmiertelnie nudne opracowania na
    temat skrętu kreski przy końcówce "-ść" w stosunku do
    śródgłosowego "-ści-". Chodzi o przywiązanie do już istniejących
    systemów, bez wartej uwagi próby ich dostosowania do współczesnych
    wymagań - w rzeczywistości zwykłą niechęć do propagowania sztuki,
    słodko-kwaśne kiszenie się we własnym sosie 
	[prezesów, sekretarzy i członków zarządu](http://bazy.ngo.pl/search/info.asp?id=7572&p=daneSzczegolowe).
4.  **Jednostronność**. Zamiast szukać nowych zastosowań dla
    stenografii, lub odkrywać ponownie stare, ale nieużywane, skierowano
    się w stronę dwóch podstawowych i oczywistych: stenografowanie debat
    i praca biurowa. Gry na gitarze można się było nauczyć z
    korepetycji, albo z uczestnictwa w zajęciach muzycznych w
    pobliskim MDK. A kursy stenografii organizowano rzadko, były
    trudno dostępne. Ma to związek z dofinansowaniem stenografii
    przez PRL.
5.  **Pomoc państwa**. Jeżeli chcesz, żeby sensowna idea utraciła siłę
    przetrwania, wystaraj się dla niej o pomoc od państwa. I to
    najlepiej sporą, żeby organizacja zarządzająca utonęła w
    pieniądzach, żeby miała na publikację periodyków, książek,
    opracowań, dostała zielone światło do wprowadzania swoich pomysłów
    do szkół (odgórnie), żeby zatrudniła pracowników administracyjnych
    (oni wygenerują kolejne koszty)... W ten sposób ludzie, których
    powołaniem było rozwijanie i propagowanie idei stenografii, zajęli
    się robotą administracyjną, aby sprostać wymaganiom urzędników
    ministerialnych odpowiedzialnych za przyznawanie kolejnych grantów.
    Bo od pieniędzy bardzo łatwo jest się uzależnić. A uzależnienie
    prowadzi, jak wiadomo, do szybszego zgonu. Taka jest przynajmniej
    wersja oficjalna w przypadku papierosów.



Zatem przez ostatnie półwiecze stenografię w Polsce (w innych demoludach
podobnie) wykładano jak obróbkę skrawaniem - jako trudne i żmudne
rzemiosło. Ucz się bałwanie, z podręcznika, to będziesz później
zapisywać, co pan prezes Zjednoczenia ma innym do powiedzenia.
Stenografowie byli wciąż bardzo potrzebni na niższych stanowiskach, bo
Zakłady Kasprzaka wciąż nie mogły wyprodukować sprawnie działającego
magnetofonu z możliwością w miarę czystego nagrywania dźwięku.



![Obrazek]({filename}/wp-images/uploads/2011/01/tablet-gregg.png)

I tak nadeszło 
[bankructwo PRL](http://czytowszystko.blogspot.com/2009/08/jezyk-stenografia-sadowa.html),
kiedy skończyły się pieniądze, a za tym organizacja zapadła w śpiączkę.
Stenografowie się starzeli, nie przybywało nowych. Stenografia stopniowo
zniknęła ze świadomości ludzi, a na jej miejsce weszły nowoczesne
gadżety, które co prawda nie rozwiązują problemów, z którymi stenografia
radzi sobie śpiewająco, ale ładnie wyglądają i są modne. 
 
Czy dziś stenografia może być komuś potrzebna? Moim zdaniem - z całą
pewnością tak. Przypomnij sobie studentko, studencie, jak po kilkunastu
minutach ważnego wykładu boli Cię ręka, jak nie nadążasz z notowaniem,
zatem później tygodniami wymieniacie się notatkami, kompilujecie,
porównujecie... W jakiej cenie są notatki tej koleżanki, która ma
osobliwy talent zapisywania tylko tego, co naprawdę ważne, a wieczorem
przepisuje wszystko na czysto.

Każdy by chciał grać na gitarze i kasować brawa przy ognisku, ale nie
każdy może - to sztuka wymagająca oddania i wytrwałości, a prawdziwie
warte uwagi efekty osiąga się po latach żmudnych ćwiczeń. Zwykle sam
gitarzysta ma już wtedy mniejszą satysfakcję z grania niż jego słuchacze
ze słuchania. A jednak nikt nie zadaje sobie pytania: czy warto?
Oczywiste jest, że warto.  

Dlaczegóż by zatem nie miało być warto uczyć się stenografii? Zacznijmy
od sztuki wyzwolonej. Niech stanie w rzędzie z brzdąkaniem na gitarze,
tańcem ludowym, czy towarzyskim, sztuką układania bukietów, origami,
joggingiem i innymi zajęciami, które uprawiamy przede wszystkim dla
własnej, nieprzymuszonej, przyjemności. Kto wie, może jednak się komuś
przyda?
