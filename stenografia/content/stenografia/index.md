---
Title: O stenografii
Date: 2010-02-09T23:59:01
Category: 
Slug: stenografia
Author: Krzysztof Smirnow
---



## Stenografia - co to jest? 



Jak definiują to zawodowcy:

*System stenograficzny to suma zasad, jak odpowiednie znaki dla liter
i/lub głosek, reguły pisania słów oraz reguły tworzenia skrótów,
ułożonych dla uzyskania możliwości jak najszybszego pisania, w tym
bieżącego zapisu przemówień, debat, zebrań i dyskusji.*

--------------------

Przytoczmy wyjaśnienie za Encyklopedią Powszechną Samuela Orgelbranda z
roku 1869:

--------------------

**Stenografija** (z greckiego **stenos** ściśle i **grafein** pisać),
jestto sztuka pisania, za pomocą której słowa mówiącego lub własne myśli
w najkrótszym czasie i z oszczędnością miejsca w ten sposób skreślić
można, iż otrzymane ztąd pismo, do którego jak najprostszych używa się
znaków, z łatwością przez obeznanego z tą sztuką odczytanem być może.
Aby z tych pojedynczych lub wzajem powiązanych znaków, pismo, nietylko
wiernie, ale zarazem czytelnie oddawało szybko nieraz rzucane myśli,
potrzeba, aby piszący, obok biegłości w pisaniu, posiadał pewne naukowe
wykształcenie, bystrą uwagę i dokładną znajomość języka. Przymioty te w
mniejszym stopniu wymagane są wtenczas, gdy stenografija posługiwać ma
tylko do odtworzenia zwolna wygłaszanych mów, listów itp. i wtedy
zyskana oszczędność stanowi piątą część czasu na zwykłe pismo
potrzebnego. Pismo stenograficzne w wspomnionych warunkach, wymaga
właściwego alfabetu czyli znaków na oddanie dźwięków mowy. Usunięto więc
z nigo litery większe czyli początkowe, cały zaś tok pisma składa się z
kresek poziomych, ukośnych i z wiązań, w których unika się wszelkiej
kątowatości głosek. Sygle czyli skrócenia służą tu częstokroć do oddania
zgłosek lub wyrazów. Czas i praca na wyuczenie krótkopisma łożone,
wynagradza korzystne tegoż w wielu razach zastosowanie. Pismo to dla
ludzi potrzebujących szybko myśli swoje utrwalić, dla mówców,
nauczycieli, podróżników notujących swoje spostrzeżenia, dla kopistów,
ważne oddaje posługi. (…) – [❯❯ czytaj dalej](../roznosci/orgelbrandt/)


--------------------


[Poeta ujął to o wiele krócej, a przecież nie mniej celnie](http://pl.wikisource.org/wiki/Zwolon)

*… Sztuka stenografii\

Czasowi kradnie myśli upuszczanych złoto.*

(Cyprian Kamil Norwid) 


## Dlaczego stenografia?

### Stenografia

jest metodą szybkiego i ścisłego zapisu. Powstała w
celu rejestrowania żywego słowa, czyli raportowania na żywo przebiegu
spotkań, czynności sądowych i urzędowych oraz przemówień, ale w ciągu
wieków rozwoju znaleziono dla niej wiele zastosowań. Służyła urzędnikom,
sędziom, uczonym i wynalazcom, studentom i artystom. Jest jest nie tylko
praktyczną umiejętnością, pomocą w pracy, lecz również ma swoją wagę na
poziomie artystycznym, estetycznym i naukowym. Nadal używają jej
studenci, uczeni, dziennikarze, a także poeci i pisarze. W Wielkiej
Brytanii notatki stenograficzne uznawane są za dowód w sądzie, w
przeciwieństwie do nagrania dźwiękowego. Brytyjscy studenci
dziennikarstwa mają obowiązkowe zajęcia z 
[systemu Teeline](http://en.wikipedia.org/wiki/Teeline_Shorthand).

### Stenografowie

[Stenografią posługiwali się wielcy Europy i świata, uczeni, artyści i duchowni, zbrodniarze i politycy,](../stenografowie/) jak prezydent USA Woodrow Wilson, wynalazca nowoczesnego sadownictwa Izaak Newton, komunistyczny intelektualista i dramaturg George Bernard Shaw, papież Benedykt XVI, wynalazca trójkątnego żagla Guglielmo Marconi...

### Nisza

Cały czas istnieje nisza, której technologia nie może
łatwo wypełnić. Tam, gdzie trzeba szybko zweryfikować swoje zapiski, coś
w nich sprawdzić. Przewijanie nagrania zajmuje znacznie więcej czasu niż
przeglądanie notatek i nie ma nic wspólnego z przypominaniem sobie
poszukiwanych treści. Aby nagrać przebieg spotkania wielu osób w celu
późniejszego sporządzenia stenogramu (tak, stenogramu, choć właściwie
byłoby powiedzieć fonogramu, lub logogramu), potrzeba kosztownego,
specjalistycznego sprzętu i odpowiednio przeszkolonej obsługi. Czasem
trzeba sprawdzić, co zostało powiedziane 20 minut temu i przez kogo, bo
pamięć nam podpowiada, że odnosi się to do właśnie omawianej kwestii.
Później i tak z wielogodzinnego nagrania trzeba sporządzić streszczenie - protokół. Zajmuje to więcej czasu, niż trwało owo spotkanie. Jednocześnie wciąż istnieją miejsca, gdzie nie wolno lub nie da się stosować dyktafonów, a baterie w laptopach, w które czasami także nie ma możliwości klepać, szybko się kończą. Współcześnie dostępny sprzęt nagrywający o przystępnej cenie nie potrafi odfiltrować interesujących nas dźwięków z szumu tła - a ludzkie ucho, sprzężone z mózgiem, robi to bez problemu. Dziennikarze i pisarze, policjanci i copywriterzy, administratorzy i urzędnicy, studenci i wykładowcy, lekarze i farmaceuci, lub każdy, kto przetwarza duże ilości danych i nie zawsze może korzystać ze swojej ulubionej, wybranej, wyrafinowanej technologii, wciąż wyciągnie korzyści z choćby elementarnej znajomości podstaw wybranej techniki stenografii. Zawodowy mówca potrafi terkotać z prędkością nawet 160 słów na minutę. Dobra maszynistka nie zdoła zapisać połowy potoku jego wymowy. 

### Postęp

Moim zdaniem postęp
technologiczny wciąż nie wyczerpał możliwości pisma odręcznego. Skąd
pewność, że pismo odręczne wychodzi już na stałe z użycia? To prawda, w
USA, w 2006 roku, na 1,5 miliona absolwentów gimnazjów zdających
egzaminy *SAT*, tylko 15% zapisywało swoje odpowiedzi pismem odręcznym
(potocznie zwanym „pisanymi”). Pozostali stawiali litery potocznie zwane
„drukowanymi”. Wynika to stąd, że do powszechnego użytku weszły
komputery osobiste i wielu uczniów nawet na lekcjach prowadzi notatki
wklepując je wprost do laptopa. Z drugiej strony, badacze są zgodni, że
procesy, które wydarzają się w mózgu podczas pisania odręcznego, są
nieporównywalne pod względem komplikacji i zasięgu, tj. aktywizują
więcej obszarów, w porównaniu z pisaniem na klawiaturze. Z pewnością już
obserwujemy pierwsze skutki dla kultury stopniowego zaniku pisma
odręcznego. Profesor Steve Graham z Uniwersytetu Vanderbilt
przeprowadził eksperyment na grupie uczniów, którzy potrafili pisać
odręcznie z prędkością nie większą niż 10-12 liter na minutę. Poddano
ich treningowi pisania odręcznego trwającemu zaledwie 15 minut, 3 razy w
tygodniu. Po dziewięciu tygodniach stwierdzono, że wszyscy uczniowie co
najmniej podwoili prędkość pisania, jak również znacznie podniosły się
ich zdolności komunikacyjne, szczególnie umiejętność składnego wyrażania
myśli w mowie i piśmie. Znalazło to też potwierdzenie w wynikach
egzaminów SAT, wspomnianych wyżej - wypracowania pisane odręcznie, nawet
jeśli charakter pisma sprawiał ogromne trudniości z odczytem,
otrzymywały wyższe noty zarówno za treść, jak i poprawność językową.
**Brak umiejętności pisma odręcznego skutkuje zwiększeniem barier kulturowych**, objawiających się na podstawowym poziomie niemożnością
nauczenia się języków obcych, w szczególności pomiędzy kulturami
posługującymi się odmiennymi systemami piśmiennymi. Klawiatura
komputera, co by nie mówić, została zaprojektowana pod alfabet łaciński,
nie Devanagari czy Kanji.

![Obrazek tablet-gregg](http://3.bp.blogspot.com/_JPgmPgTo5Yo/TMrKb7lF1lI/AAAAAAAABu4/qdWTk8j9iTQ/s1600/tablet-gregg.png)

**Cały czas czekamy na upowszechnienie papieru elektronicznego**, co
może spowodować ogromną popularność przeróżnych tabletów i
elektronicznych notesów. Klawiaturę trudno ze sobą zabrać, w
przeciwieństwie do umiejętności szybkiego pisania. Rozwój
oprogramowania, technologii sztucznej inteligencji, a co za tym idzie
także technik rozpoznawania pisma odręcznego dobrze wróży powrotowi
pisma odręcznego do powszechnego użycia. Zatem wzrośnie ponownie
znaczenie stenografii jako metody szybkiego zapisu - tym razem
współpracującej z odpowiednim oprogramowaniem, które pozwoli na
transkrybcję i translację notatek na komputerowe pliki tekstowe. 

### Sztuka wyzwolona

**Stenografia przestała być atutem przy poszukiwaniu pracy**. Podobnie jak sztuka fechtowania szablą, fotografii
chemicznej, czy robienia na drutach lub wyszywania, zeszła do dziedziny
sztuk wyzwolonych. Jej najważniejszą cechą jest ćwiczenie umysłu,
inteligencji, koordynacji ręka-oko, zdolności uczenia się. Z tym że o
ile sztuka fechtunku jest wciąż kultywowana, stenografii w Polsce grozi
śmierć w zapomnieniu. Nikt się specjalnie nie dziwi na wieść, że jego
znajomy pasjami pełza po jaskiniach, pieczarach, lub może buduje w
zaciszu garażu prototyp jednoosobowej rakiety. Na dźwięk słowa
„stenografia” jednak odwracają się głowy i ludzie pytają: „Co?
Scenografia?” - oto signum temporis. 

## Dlaczego nowy system?

Aby uniknąć wad starych systemów i dostosować go do przyszłych
zastosowań i potrzeb. Choć nie można naszemu projektowi odmówić pewnej
dozy romantyczności, dążymy, aby na płaszczyźnie technicznej był
możliwie jak najbardziej konkretny. Zatem, przyjmując odważne założenie,
że pismo odręczne, a zatem i stenografia, jeszcze się nam w przyszłości
przydadzą, stwórzmy system, który będzie odpowiadał nowoczesnym czasom
we wszystkich możliwych aspektach. Więcej na ten temat 
[przeczytaj tutaj](../npss/Npss.Npss.html).

## Ocalić od zapomnienia

Co się stanie ze stenografią? Czy
zniknie, wyrzucona na śmietnik historii, bezużyteczna, śmieszna
umiejętność z przeszłości? Wzbudzająca nostalgię sentymentalnych
jajogłowych ze smutkiem obserwujących postęp klawiatur? Wierzę, że tak
się nie stanie. Stenografia jest sztuką, umiejętnością, techniką liczącą
sobie tyle lat, co pismo długie, bo powstała obok niego i uzupełniała
jego braki, tak jak pismo długie uzupełniało jej braki. Życie wciąż się
zmienia, a pismo pozostaje. Zmieniają się tylko narzędzia piśmiennicze.
Dlaczego miałoby być inaczej ze stenografią?

![Obrazek Grandjean](http://www.typewriter.be/images/grandjean-01.jpg)

Wielu dziś nie ma
nawet świadomości, że taka sztuka istnieje. Została wyparta z zastosowań
biznesowych i urzędowych. Nie ma już kursów stenografii. Ostatni
zawodowcy odchodzą na emerytury, choć nie wymyślono jeszcze dla nich
zastępstwa w pewnych niszowych zadaniach. Można pomyśleć, że skoro nie
jest potrzebna zawodowo, może dobrze, że umrze? A dlaczego tańce ludowe
nie umarły i mają się w miarę dobrze? Dlaczego rzeźbienie w drewnie, gra
na gitarze, sztuka fechtunku mieczem nikogo nie dziwią? Bo uważa się je
za cenne umiejętności? Czy może lepiej wymościły sobie gniazdko w
ludzkiej świadomości? Czy stenografia nie zasługuje też na swój,
maleńki, kącik?

![Obrazek steno](http://www.communelangue.com/wp-content/uploads/2008/08/steno.jpg)

W
naturze nic nie ginie, zmienia tylko formę lub przeznaczenie. Kto wie,
do czego może się w przyszłości przydać sztuka fechtunku, łucznictwo,
czy układanie bukietów? Umiejętności te przetrwają i może kiedyś
zakiełkują nowym zastosowaniem, może inspiracją dla wynalazców lub
artystów. A na razie funkcjonują obok rzeczywistości jako sztuki
wyzwolone, hobby praktykowane po godzinach.

![Obrazek życzenia noworoczne](http://4.bp.blogspot.com/_JPgmPgTo5Yo/TQY_fiqFKtI/AAAAAAAABzc/svLIlC6dRKA/s1600/zyczenia_noworoczne.png)

Jeżeli już nikt nie widzi sensu w używaniu stenografii, niech przetrwa
przynajmniej jak sztuka miecza, czy malowania na szkle. Niech nie
zostanie zapomniana, może jeszcze kiedyś się przyda, nie znamy
przyszłości. Ocalić od zapomnienia. Po to powstała ta strona.


