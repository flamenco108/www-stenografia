---
Title: Życiorys Józefa Polińskiego
Date: 2010-02-10T23:59:00
Category: 
Slug: polinski_zyciorys
Author: Krzysztof Smirnow
---


Urodził się w 1828 roku we Lwowie. Po ukończeniu szkoły realnej
zaciągnął się do CK wojska i przemaszerował szlak bojowy kampanii
włoskiej, w latach 1848-50. Dosłużył się rangi porucznika i niezwłocznie
ożenił. Po opuszczeniu wojska pod koniec lat 50-tych XIXw., zdał
egzaminy na urzędnika celnego i - od razu zetknął się i zafascynował
stenografią.

Pierwszą swoją pracę ogłosił w roku 1861 pt. „Stenografja polska według
zasad Gabelsbergera”. W tym samym roku stanął przed komisją
egzaminacyjną w Wiedniu, by rok później stać się posiadaczem certyfikatu
nauczyciela stenografii. W roku 1863 jego uczniowie wygrywają konkurs
szybkopisania zorganizowany dla wyłonienia pracowników biura
stenograficznego dla Sejmu Galicyjskiego, ale Polińskiemu nie przyznano
posady z powodu zbyt wygórowanych żądań. Ten tymczasem wydał poprawiony
pod wpływem Czechów system pt. „Nauka praktycznej stenografji” i
pracował nad następnymi materiałami.


<!-- ![Pliki:polinski\_portret.png]({filename}/pliki/HistoriaPolska/PolinskiZyciorys/polinski_portret.png) -->

{{< figure src="polinski_portret.png" title="Poliński w kwiecie wieku" >}}

<!-- *Poliński w kwiecie wieku* -->




W roku 1864 założył „Pierwsze Galicyjskie Towarzystwo Stenografów we
Lwowie” i zaczął wydawać własnoręcznie i na własny koszt pisemko
„Biblioteka stenograficzna”, które utrzymało się przez następne 20 lat,
dopóki autor zechciał je sponsorować. Kolejne podręczniki oraz
suplementy, słowniki i inne pomoce, własnoręcznie kaligrafowane, wydawał
mniej więcej co roku. Najwyraźniej włożył w stenografię całe swoje
życie, skoro jeden z jego synów po śmierci ojca przejął pałeczkę rozwoju
systemu, dwaj inni i jedna córka byli praktycznymi stenografami, a druga
córka - cóż, została znaną na początku XXw. śpiewaczką warszawskiej
Opery. Józef Poliński przez cały czas, oprócz wykonywania swojej głównej
pracy, czy to jako urzędnik państwowy, czy nauczyciel stenografii we
lwowskich gimnazjach, pozostawał też pracownikiem biura stenograficznego
Sejmu Galicyjskiego, a dopiero potem jeszcze zajmował się propagowaniem
stenografii. Pierwszego wsparcia udzielono mu dopiero w 1874 roku, kiedy
starał się wydać „Szkołę praktyczną stenografji polskiej” w dwóch
częściach - podręcznik skracania po polsku. Zasiłek wyniósł 200 złotych
reńskich. Jeszcze w tym samym roku kaligrafował tablice na wystawy
słowiańskie w Pradze i Lipsku, otrzymał korespondencyjne członkowstwo
niemieckich towarzystw stenograficznych i wspierał powstanie Towarzystwa
Stenograficznego w Krakowie.

Jak widać, był dość zajętym człowiekiem.

Trzydziestolecie swojej pracy stenograficznej świętował w Pradze, przy
okazji też wydał wtedy stenografię ruską, czyli ukraińską. W roku 1892
rozpoczął publikację nowego kwartalnika stenograficznego pt. „Stenograf
polsko-ruski”. Dwa lata później wydawał miesięcznik „Stenograf”.
Publikował tablice stenograficzne i przygotował podręcznik dla sżkół pt.
„Elementarna nauka stenografii”.

Jednak jego charakter i sposób bycia potrafiły zrujnować lata oddania i
ciężkiej pracy. W latach 90-tych odsunięto go od nauczania w gimnazjach,
podręcznik nie został zarekomendowany do nauki, krytykowano jego
nieformalne biuro usług stenograficznych, w którym zatrudniał swoich uczniów. Jak pisze Stefania Bobrowska w „Dziejach stenografii”: 

*Nic więc dziwnego, że Poliński na starość nie tylko z racji wieku, ale i z powodu doznanych zawodów ciągle zrzędził.*


<!-- ![Pliki:polinski-stary.png]({filename}/pliki/HistoriaPolska/PolinskiZyciorys/polinski-stary.png) -->

{{< figure src="polinski-stary.png" title="Poliński nieco starszy" >}}

<!-- *Poliński nieco starszy* -->




Zasługi jego doceniono dopiero po jego śmierci, kiedy kraj nasz odzyskał
niepodległość. Poliński sam o sobie: *Stenografję polską postawiłem, jak
mniemam, na stopniu najwyższej doskonałości, tak pod względem teorji,
jakoteż praktyki, co też uznanem zostało w świecie stenograficznym
zagranicą… Dziś jednak na schyłku życia mego muszę wyrazić ubolewanie,
że to wielkie moje poświęcenie ze strony kraju i jego władz nie doznało
żadnego poparcia, a przecież uproszczenie pisma uznano w świecie
cywilizowanym obok zużytkowania pary, a ostatnich czasach i
elektryczności za największą zdobycz kulturalną. Bardzo to dla mnie
bolesne i nemo propheta sua splendidus in patria.*

Józef Poliński zmarł w roku 1901.

**[❯ Opis systemu Polińskiego.](../polinski_system/)**


