---
Title: Lubin Olewiński
Date: 2010-02-10T23:59:00
Category: 
Slug: olewinski_system
Author: Krzysztof Smirnow
---

## Życiorys 





Urodził się [11 marca 1825 roku w Żórawnie](http://www.sejm-wielki.pl/b/psb.20662.1). Po ukończeniu gimnazjum w
Brzeżanach, w roku 1843 zapisał się na Uniwersytet Lwowski, na Wydział
Filozofii, na który ostatecznie uczęszczał jako wolny słuchacz
(prywatysta). Karierę urzędniczą zaczął w tym samym czasie jako
praktykant i dalej poborca podatkowy Dyrekcji skarbowej w Stryju. W
marcu 1849 roku został wzięty do armii, w której po odsłużeniu tury
poboru został na ochotnika aż do roku 1860, kiedy ustąpił w stopniu
porucznika z prawem noszenia medalu wojennego za udział w kampanii
włoskiej lat 1848/49. Ożenił się w 1861 roku z Julią z Huberów, kobietą, która czekała na
niego przez cały czas jego służby wojskowej.
Małżonkowie osiedli w rodzinnej posiadłości w Tejsarowie.

<!-- ![Pliki:olewinski\_z\_zono.png]({filename}/pliki/HistoriaPolska/SystemOlewinskiego/olewinski_z_zono.png) -->

{{< figure src="olewinski_z_zono.png" title="Lubin Olewiński z żoną Julią" >}}


<!--*Lubin Olewiński z żoną Julią* -->

Stenografii niemieckiej nauczył się podczas służby w wojsku. Jak sam
twierdził zawsze, „*nie w innym celu, jak tylko by się zająć
zastosowaniem tej umiejętności do ojczystego języka*”. Pasji swojej nie
krył przed światem, stąd wezwanie do służby urzędniczej w Wydziale
Krajowym, które dostał Olewiński w roku 1862, po powołaniu Sejmu
lwowskiego, uzasadnione było jego pracami nad polskim systemem
stenografii. Wsparcie rządowe pozwoliło mu napisać pierwszy podręcznik
„*Nauka stenografji*” (wydany własnym sumptem dopiero dwa lata później),
a od II półrocza nawet prowadził zajęcia na Uniwersytecie Lwowskim.
Początkowo na jego zajęcia przychodziło 24 uczniów, wkrótce ich liczba
spadła do 8. Tych poddano egzaminowi pod koniec listopada 1862 (czyli po
około pół roku nauki), jednak wyniki nie odpowiadały oczekiwaniom
urzędników ministerstwa. Olewiński w 1863 roku przyjął też posadę
stałego nauczyciela stenografii we Wszechnicy Lwowskiej, a rok później
miał okazję poznać jednego z największych badaczy pisma, a w tym i
twórcy systemu stenograficznego, 
[Karola Faulmanna](http://de.wikipedia.org/wiki/Carl_Faulmann).

W podręczniku, który opublikował w odcinkach na zasadzie prenumeraty,
zastosowano, zamiast litografowanych tablic, ruchome czcionki
stenograficzne Faulmanna. Swój system próbował przystosować do języka
ruskiego (dziś: ukraiński) i czeskiego. Wydawał też czasopismo
założonego przez siebie Towarzystwa Stenograficznego Polsko-Ruskiego.

W tym czasie trwało starcie dwóch ojców polskiej stenografii, tj.
Olewińskiego i Polińskiego. Pierwsze starcie wygrał Olewiński. W roku
1865 otrzymał kierownictwo sejmowego biura stenograficznego. Wkrótce
młody kasjer Towarzystwa Stenograficznego Polsko-Ruskiego, adept prawa
Felicjan Jackowski, oskarżył prezesa o zaleganie z wypłatą na rzecz
Towarzystwa dywidendy od dochodów z sejmowego biura stenograficznego. Po
przykrych procesach sądowych Olewiński w marcu 1866 roku złożył
prezesurę Towarzystwa, by w maju przejąć ją znowu, a dwa miesiące
później zostać wykluczonym z członkostwa. Procesy sądowe, relacjonowane
w prasie, ciągnęły się do roku 1867, kiedy Olewiński wycofał się z
czynnego udziału w życiu stenograficznym Lwowa, pozostawiając sobie
pracę nauczyciela, którą wykonywał do śmierci.

<!-- ![Pliki:olewinski\_portret.png]({filename}/pliki/HistoriaPolska/SystemOlewinskiego/olewinski_portret.png) -->

{{< figure src="olewinski_portret.png" title="Lubin Olewiński" >}}

<!-- *Lubin Olewiński* -->

Lubin Olewiński pracował w Wydziale Krajowym do śmierci 5 września 1879
roku. Pochowano go na cmentarzu łyczakowskim. W dokumentach dał się
zapamiętać jako człowiek skrupulatny, skromny i o wręcz idealistycznym
nastawieniu do swojej pracy. Wiadomo o nim także, że tworzył wiersze,
jak ten poniżej:

*Nie ów, co podczas wojennych zawiei\
W tysiącznych bitwach wsławił się orężem,\
Lecz kto wśród losów okropnych kolei\
Nie upadł na duchu, nie stracił nadziei,\
Ten w całem słowa znaczeniu jest mężem.*



## System Olewińskiego





System Olewińskiego, podobnie jak najpopularniejszy w Polsce 
[system Polińskiego](../polinski_system/),
oparty jest o niemiecką stenografię Gabelsbergera. Ponieważ adaptując
system dokonuje się tak mało zmian, jak jest to możliwe, na podstawowym
poziomie oba systemy są do siebie podobne. Metoda Olewińskiego jest
zatem zmiennolinijna, o trójstopniowej przestrzeni pisma. Znaki
spółgłoskowe oparte o ten sam materiał graficzny, lecz innym głoskom
przydzielone. W przypadku samogłosek najistotniejsze różnice to
dodatkowe oznaczenie *a* kreską poziomą, pochylony w dół wężyk dla *ą* i
w górę dla *ę*.

Zmiękczanie głosek odbywa się po prostu przez dostawienie *i* do
spółgłoski twardej. Jotowanie (*aje*, *oje* itp.) spowodowało powstanie
teorii „jotowych dwugłosek”. Jednak oznacza się je poprzez miękczenie.

Dla pewnych grup spółgłoskowych utworzone są specjalne znaki. Łączenie
znaków z reguły bez odrywania ręki. Występuje mniej technik polegających
na nadstawianiu, podstawianiu, czy też krzyżowaniu znaków.



<!-- ![Pliki:olewinski\_przyklad.png]({filename}/pliki/HistoriaPolska/SystemOlewinskiego/olewinski_przyklad.png)-->

{{< figure src="olewinski_przyklad.png" title="Przykład pisma w systemie Olewińskiego" >}}

<!-- *Przykład pisma w systemie Olewińskiego* -->



Skracanie wyrazów realizowane jest przez opuszczanie wybranych głosek,
np. *królowa* = *królo-w-a* = *króloa*, lub *świadczy* = *świa-d-czy* =
*świaczy*. Częstsze zastosowanie pisania danego znaku w obu kierunkach
jest także tutaj wykorzystywane.

Według Olewińskiego skracanie słów polegać powinno na wyrażaniu słów
złożonych zwięźle (?), krótkim oznaczaniu końcówek, co umożliwi
opuszczenie przyrostków między źródłosłowem a zakończeniem. Dla części
mowy nieodmiennych zaleca się wprowadzenie znaczników i większość z nich
została wygenerowana. Bardzo polega na kontekście notowanej wypowiedzi.
W takim razie skracanie wyrazów przybiera formy drastyczne, zdaniem
praktycznych stenografów niemożliwe do odczytania. I tak np. *monarcha*
= *mo-a*, *łaskawszy* = *ła-szy*, *wielki* = *lki*, *większy* = *kszy*,
*mniejszy* = *ejszy* itp.

Warto tutaj wspomnieć, że wyraz *znacznik* został ukuty przez Lubina
Olewińskiego. Poprzednio używano słowa *sygle*, lub *sygiel*, od
łacińskiego *sigillum* lub niemieckiego *Siegel*. Jak zapisał w swoim
podręczniku:

*Nie potrzebujemy się jednak w tym względzie posługiwać wyrazami obcymi,
gdyż bogactwo języka polskiego pozwala nam używac dla oznaczenia tego
pojęcia własnego wyrazu. Wyraz „znacznik” odpowiada naszemu założeniu
najzupełniej. Dlatego też w gramatyce niniejszej pod słowem „znacznik”
rozumiemy użycie jednej lub więcej liter do stałego oznaczenia pewnego
słowa, czyli wyrazu.*



## Krytyka systemu





Systemowi Olewińskiego zarzucano przede wszystkim zbyt chaotyczne
podejście do kwestii tworzenia skrótów. Uważa się, że twórca nie
zrozumiał do końca zasad języka polskiego i nie potrafił stąd utworzyć
spójnych reguł. Pewne wady systemu mogły zapewne wynikać z faktu, że
Olewiński nigdy nie był praktycznym stenografem. Osobiście wskazałbym
tutaj jego wężykowe *ą* i *ę* - wbrew pozorom „wężyki” nie należą do
najłatwiejszych ciągów piśmiennych.


