---
Title: Felicjan Jackowski
Date: 2016-02-10T23:59:00
Slug: jackowski
Author: Krzysztof Smirnow
---


## Życiorys





Urodził się 20 października 1843 r. w Busku. Po ukończeniu Wydziału
Prawa i uzyskaniu doktoratu na Uniwersytecie Lwowskim otworzył
kancelarię we Lwowie. Wkrótce dał się poznać jako zażarty i dobry
obrońca wzbudzający strach u przeciwników.

Stenografii nauczył się jeszcze w roku 1865 na kursach Lubina
Olewińskiego. Wstąpił do Towarzystwa Stenograficznego Polsko-Ruskiego i
wkrótce został jego kasjerem (dziś - skarbnikiem). W latach 1865-1866
pracował jako stenograf w sejmowym biurze stenograficznym, w czasie,
kiedy Olewiński był tam kierownikiem. Stefania Bobrowska, autorka
„Dziejów stenografii” podkreślała wielokrotnie jego agresywny charakter
i skłonności do działania w zaślepieniu. Podczas sporu pomiędzy
Olewińskim i Polińskim Felicjan Jackowski pozwalał sobie na działania
nie zawsze licujące z godnością człowieka wykształconego, byle tylko
zohydzić i pognębić dokonania przeciwnika swojego nauczyciela.


<!-- ![Pliki:jackowski\_portret.png]({filename}/pliki/HistoriaPolska/JackowskiFelicjan/jackowski_portret.png) -->

{{< figure src="jackowski_portret.png" title="Felicjan Jackowski" >}}

<!-- *Felicjan Jackowski* -->



Z taką samą gwałtownością wystąpił przeciwko samemu Lubinowi
Olewińskiemu. Wywołał awanturę w Towarzystwie o dywidendy z dochodów z
sejmowej pracy stenograficznej i spowodował odsunięcie Olewińskiego od
prezesury w roku 1867.

Felicjan Jackowski zasiadał w utworzonej w 1867 roku Komisji Systemowej,
a w tym czasie pracował nad własną metodą stenografowania i
podręcznikiem, który przy wsparciu Towarzystwa ukazał się pod koniec
1868 roku. Wzorem swoich nauczycieli uczył stenografii w tzw. ruskim
gimnazjum lwowskim. Był (gorącym, jak zwykle) zwolennikiem wprowadzenia
obowiązkowej nauki stenografii na poziomie liceum.

W roku 1869, jakby nie mogąc żyć bez wrogów i bezkrytycznie przekonany o
słuszności wszystkiego, co czynił, zwrócił się ponownie przeciwko
Polińskiemu. Zdarzyło się nawet, że pobił go publicznie laską. Do
pojedynku jednak nie doszło.

Poliński, gdy tylko dostał w ręce podręcznik Jackowskiego, nie omieszkał
odpłacić rywalowi na piśmie: *Ma on tam wprawdzie i coś nowego, i coś
trochę dobrego, tylko, mówiąc słowy Niebuhra, wielka szkoda, że to nowe
nie jest dobre, a to dobre nie jest nowe, bo splagiowane z książek
Olewińskiego lub Polińskiego*.

Prowadząc bezpardonową wojnę biurokratyczną agresywnie reklamował swój
system wykorzystując do tego autorytet Polsko-Ruskiego Towarzystwa
Stenografów. W czasopiśmie Towarzystwa, „Wiadomości”, publikował
zjadliwe paszkwile, że poprzednie systemy to jakieś nieporozumienie,
gdzie „*publiczność przewrotnemi i na nazwę nauki stenografji
niezasługującemi książkami tylko wyzyskać*”. W efekcie intensywnej
kampanii dwukrotnie przechwytywał zarząd sejmowego biura
stenograficznego, ale ponieważ nigdy nie zdołał osiągnąć tak dobrych
wyników, jak stenografowie Polińskiego, za każdym razem szybko je
tracił.

Po przegranej konkurencji szybkościowej w roku 1875 ostatecznie odsunął
się od działalności stenograficznej i oddał całą energię prowadzeniu
swojej kancelarii adwokackiej.

Gwałtowna natura i gorące pragnienie sprawiedliwości kazały mu prowadzić
kampanię przeciwko lokalnej palestrze, jak ją zwał, „osiemu gniazdu”.
Dziś już wiemy, że nie był on ostatnim takim bojownikiem, nie tylko we
Lwowie. Walka trwała ostatnie 3 lata wieku XIX i, jak można się
domyślić, zakończyła się klęską samotnego rycerza. Zdruzgotany porażką
umarł na zapalenie opon mózgowych 18 grudnia 1900 roku. Pochowano go na
cmentarzu łyczakowskim.



## System Jackowskiego i jego krytyka





Wedle Polińskiego system Jackowskiego przejął od Gabelsbergera i Hegera
znaków 104, od Olewińskiego 111, a od Polińskiego 11. Pracy
samodzielnej, własnej kreacji Poliński Jackowskiemu przypisał na znaków 21. 
Podobnie zwrócił uwagę na podobieństwa podręcznika Jackowskiego do 
prac Olewińskiego, Raetza, Polińskiego, Małeckiego (gramatyka polska),
 Krupskiego i Gabelsbergera.


<!-- ![Pliki:jackowski\_system.png]({filename}/pliki/HistoriaPolska/JackowskiFelicjan/jackowski_system.png) -->

{{< figure src="jackowski_system.png" title="Alfabet systemu Jackowskiego" >}}

<!-- *Alfabet systemu Jackowskiego* -->



I rzeczywiście fachowcy uważają, że system ten najprościej rozpatrywać w
porównaniu do Olewińskiego. Problem polega jednak na tym, że nie udało
mi się dotychczas zdobyć żadnej kopii podręcznika systemu Olewińskiego.
Podobnie system Jackowskiego jest dziś martwy i rzeczywiście, zdaniem
fachowców, nie wniósł niczego nowatorskiego do polskiej stenografii.
Zarzuca mu się błędny wybór niektórych znaków (np. *p*).


<!-- ![Pliki:jackowski\_znaczniki.png]({filename}/pliki/HistoriaPolska/JackowskiFelicjan/jackowski_znaczniki.png) -->

{{< figure src="jackowski_znaczniki.png" title="Znaczniki systemu Jackowskiego" >}}

<!-- *Znaczniki systemu Jackowskiego* -->



Jako pierwszy z grupy lwowskich stenografów zrezygnował ze zmiękczania
spółgłosek na rzecz dostawiania dwugłosów (np. *kie* nie pisał *k'e*,
tylko *k+ie*). Jednocześnie wprawił w zdumienie swoich przeciwników
odrzucając w większości zastosowań cieniowanie znaków. Uważał, że znak
winien być odczytany na podstawie kształtu i ew. położenia, a
cieniowanie służyć może kaligrafii. Choć ten pogląd spotkał się z silną
krytyką jemu współczesnych, czas pokazał, kto trafniej przewidział
rozwój narzędzi piśmienniczych.

Krytycy systemu uznali system Jackowskiego za twórcze rozwinięcie części
korespondencyjnej systemu Olewińskiego. Gdy Olewiński zaplanował od razu
swój system jako parlamentarny, zatem odczyt jest znacznie utrudniony
bez znajomości kontekstu. U Jackowskiego najważniejsze są techniki
skracania wyrazów oraz znaczniki.



### Dla zainteresowanych



Ciekawi, jak wyglądał system Jackowskiego, mogą pobrać jego
„**[Wzory](http://www.stenografia.pl/podreczniki/jackowski/jackowski-steno.pdf)” do podręcznika**. 
Niestety, samego podręcznika na razie nie udało mi się zdobyć.


