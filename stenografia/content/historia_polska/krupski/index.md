---
Title: Jan Nepomucen Kazimierz Krupski
Date: 2010-02-10T23:59:00
Category: 
Slug: krupski-kazimierz
Author: Krzysztof Smirnow
---

- [**WRÓĆ**]({filename}HistoriaPolska.Poczatki.md) do *początków historii polskiej stenografii*
- [**WRÓĆ**]({filename}../HistoriaPolska.md)
do *Historii polskiej stenografii*.




## Artykuł Lecha Klewżyca ze **Stenografa Polskiego**, z roku 1963, numery 2(84), 3(85), 4(86).




### System Jana Krupskiego - ocena 



Pierwszy polski system stenograficzny, system geometryczny Jana
Nepomucena Kazimierza Krupskiego (1799-1856), wydaje się na tle znanych
nam obecnie systemów graficznych oraz rozwiniętej teorii stenografii -
systemem mało biegłym, bardzo skomplikowanym i trudnym do opanowania.
Ale głęboko przemyślane i uzasadnione teoretycznie zasady jego systemu
ukazały się ponad sto lat temu - w 1858 roku. Były one wynikiem wielu
lat pracy i zdobytych w praktyce doświadczeń. Autor zdawał sobie zresztą
sprawę z ubóstwa tworzywa geometrycznego i z trudności zbudowania w
pionierskich warunkach biegłego systemu.

Jednocześie podkreślić trzeba dobrą znajomość teorii stenografii oraz
naukowe potraktowanie budowy systemu w oparciu o przeprowadzone badania
częstotliwości występowania głosek w mowie polskiej. Fakt ten miał dla
dalszego rozwoju stenografii doniosłe znaczenie. badanie te pozwoliły
autorowi podjąć próbę doboru znaków dla głosek z punktu widzenia
częstotliwości i biegłości połączeń, a więc zrealizowania ważnej
**zasady syntezy dźwiękowo-graficznej**.

<!-- figure shortcode -->
{{< figure src="okladka_krupski_chyba.png" title="Prawdopodobnie okładka do broszury zawierającej podręcznik stenografii Krupskiego" >}}


### Alfabet - z ośmiu figur



We wstępie do „Stenografii polskiej” Krupski zaznacza, że język polski
jest jednym 

„*z najbogatszych języków nam znanych. Głosy nazwane głoskami, z których się wyrazy mowy polskiej składają, są liczne, w ich dźwięku znajdujemy całe stopniowanie od najmiększych i najdelikatniejszych aż do najtwardszych: stąd też Polacy sposobni są mówić z łatwością obcemi językami i przyswajać ich wyrazy… Zarzucają nieświadomi rzeczy zbytnią twardość grubość dżwięku w wielu wyrazach polskich. Ganią to, co stanowi **niepospolitą zaletę języka**.*” (str.3.).

Pisze Krupski w innym miejscu:

„*Stenografia mając w równym czasie jak mowa ludzka, oddać wiernie jej kopię przyjęła za zasadę, aby każda głoska jednym rysem, czyli jednym poruszeniem pióra wykonaną była; … a w naturze kształtu tylko trzy figury z pojedynczych poruszeń złożone znajduję się, to jest linia wypukła, wklęsła i prosta… Od ich przeto **położenia, kierunku, miejsca i wielkości oznaczenia wszystkich głosek zależą;** i tak, dając im rozmaite położenie otrzymujemy 8 figur… Z tych 8 figur*” 
(Krupski pominął koło, patrz stenogram w numerze 4-5 (80-81) „Stenografa Polskiego”, str. 29) „*rozwija się cały alfabet z 47 głosek złożony…*” (tamże, str.16).

Zasada oznaczania pojedynczej głoski jednym znakiem została
konsekwentnie przeprowadzona. Głoski *ch=h* i *u=ó* otrzymały po jednym
znaku natomiast głoski *rz* i *ż* ze względu na różną wymowę otrzymały
dwa różne znaki.

Ubóstwo tworzywa geometrycznego zdeterminowało budowę pozycyjną systemu,
a urzeczywistnienie zasady budowy alfabetu ze znaków prostych pociągnęło
za sobą konieczność wprowadzenia dwóch alfabetów: alfabetu liter
początkowych i następnych.



### Wokalizacja Krupskiego



Pisze Krupski: 

„*Porządek między głoskami w zwyczajnej pisowni jest dowolny, bo nie ma żadnego znaczenia; w stenografii zaś nie może być zupełnie obojętny. Głoski najużyteczniejsze, to jest najwięcej używane, mają nasposobniejsze miejsce do łączenia się z innymi głoskami i figury najłatwiejsze do wykreślenia. Różnica między głoskami co do ich używania jest bardzo znaczna: głoska **p** zaczyna 3600 wyrazów, gdy tymczasem głoska **h** zaledwie 170 wyrazom daje początek*” (tamże, str.20). 

I dalej pisze Krupski: 
 
”*W wyborze figur dla każdej głoski okazała się konieczna potrzeba, aby mieć wzgląd nie tylko na użyteczność głosek, ale i na ich łączenie się ze sobą… aby wiedzieć, z jakim której nadać… kierunkiem figurę*” (tamże, str.30). 

Wokalizacja Krupskiego jest w
zasadzie wokalizacją pozycyjno-alfabetyczną. W oparciu o przeprowadzone
badania częstotliwości występowania głosek na początku wyrazów i
następnych, doszedł on do wnioasku, że niewiele wyrazów zaczyna się od
samogłosek. Wyjątkiem jest tu samogłoska* o*, która zaczyna 2050
przebadanych wyrazów. 

„*Samogłoski **ą, ę, e, ó, y** na początku wyrazów wcale nie są używane*” (str.20). 

Stwierdzając to Krupski pisze, że
dlatego 

„*samogłoski początkowe, jako najmniej na początku wyrazów używane, najmniej też zręczną do łączenia się z innymi oznaczone są figurą, to jest linijką lewo-ukośną lub prostopadłą*” (str.30). 

Jak
wynika z tego, Krupski zdawał sobie doskonale sprawę z wartości
graficznych znaków. Zgodnie z tym samogłoski alfabetu liter następnych,
które 

„*w liczbie dziesięciu należą do najużywańszych*” (str.31)


otrzymały znaki najbieglejsze, tj. łączniki i koła. Zgodnie z zasadą, że
spółgłoski stanowią szkielet wyrazów, Krupski nadaje im znaki w
zależności od częstotliwości ich występowania oraz wzajemnych dogodnych
połączeń. Realizuje też częściowo zasadę *podobnym dźwiękom - podobne znaki* nadając spółgłoskom zmiękczonym te same znaki, co spółgłoskom twardym, odrózniając je jednak przez powiększenie. W podsumowaniu opracowanej częstotliwości występowania głosek Krupski podaje, że na początku wyrazów najczęściej występują: **p, z, o, w, k, n, s, b**. W alfabecie głosek następnych do naczęściej występujących zalicza: **s, sz; c, cz; z, ż** oraz odpowiadające im spółgłoski miękkie **ś, ć, ź**.

Krupski pisze: 

„*Pomimo użycia w stenografii jednoporuszeniowych głosek… samo tarcie byłoby dostateczną przeszkodą do zupełnego wyrównania w szybkości językowi, dlatego… skrócenia okazały się nieodzowną potrzebą*” (str.16). 

Zgodnie z tą zasadą Krupski wprowadza w dalszej
części systemu osobne znaki dla pewnej liczby przedrostków i końcówek.
Brak jest natomiast całkowicie znaków dla rdzeni. system zamyka spora
liczba znaczników, których ilość wg Krupskiego może być rozbudowana,
zależnie od uczącego się. 

<!-- obrazek w hugo shortcode 'figure' -->
{{< figure src="krupski_przyklad.png" title="Przykład pisma Kazimierza Krupskiego w wykonaniu Kazimierza Klewżyca" >}}



### Zalety i wady

Do wymienionych zalet
systemu należy dodać: 

- położenie głównego nacisku na prawidłowe opracowanie części elementarnej systemu; 
- krótkie i zwięzłe podania zasad; 
- szczegółowe ustalenie reguł opuszczania samogłosek w wyrazach.

Niedopracowanie systemu wypływa z ubóstwa tworzywa geometrycznego oraz
kraku materiałów porównawczych. Do wad systemu zaliczyć należy:
zastosowanie dwóch alfabetów, szczególnie alfabetu pozycyjnego i
wynikającą stąd trudość zachowania wielolinijności, niemożność
stenografowania na papierze bezliniowym - mimo zapewnień Krupskiego,
związaną z systemem geometrycznym dużą ilość znaków niegraficznych;
wskutek tego występują połączenia ostre, tworzące kąty rozwarte oraz
grałtowne zmiany kierunku pisania, zmiany wielkości tych samych znaków w
steogramie i związaną z tym trudną czytelność stenogramu, wreszcie brak
oddzielnych znaków dla grup spółgłoskowych i zgłoskowych oraz
stenografowanie dat i liczb. Nieopublikowanie systemu w latach
trzydziestych XIX wieku - nie zależało to od Krupskiego - było powodem
nierozprzestrzenienia się go w innych regionach kraju. Zaledwie wąskie
grono uczniów uczyło się stenografii. Po opuszczeniu Warszawy nie mieli
oni zresztą możliwości jej wykorzystania. Niedopracowanie systemu nie
pomniejsza - trzeba to podkreślić z całym naciskiem - poważnych zasług,
jakie położył Kazimierz Krupski w historii stenografii polskiej.

***Mgr Lech Klewżyc***

