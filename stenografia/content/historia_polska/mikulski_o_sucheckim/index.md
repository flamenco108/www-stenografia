---
Title: O systemie Sucheckiego
Date: 2010-02-10T23:59:00
Category: 
Slug: mikulski_o_sucheckim
Author: Krzysztof Smirnow
---


Artykuł poniżej cytowany ukazał się w 1866 roku w piśmie „Biblioteka
Warszawska”. Autor omawia w nim pierwszą wersję systemu Mirosława
Sucheckiego i nie wyraża się o niej w superlatywach.

## Mikulski o Sucheckim

**Stenografia polska ułożona według organizmu języka polskiego przez Mirosława Sucheckiego, człon. niem. towarz. stenograficznego w Pradze. Z tablicami autografowanemi. Praga. 1866.**



Wobec coraz bardziej uznawanej w całej Europie potrzeby propagowania
skoropisma (stenografii), nie bez interesu będzie zajęcie się tu od
czasu do czasu przejrzeniem ruchu na tem polu, oraz literatury
dotyczącej tego przedmiotu. Niejednokrotnie już pisma nasze pomieszczały
artykuły o stenografii i przekonywały o potrzebie zajęcia się nią u nas;
dotąd jednak były to tylko głosy wołających na puszczy, oprócz bowiem
kilku indywiduów samouków, nikt na seryo dotąd stenografią u nas się nie
zajął.

Ogniskiem w którem skupiła się cała działalność na polu stenografii
polskiej jest Lwów. Wziętość systematu Gabelsbergera w Niemczech
sprawiła, iż ku temu mistrzowi zwrócili się najprzód professorowie
lwowscy pp. Poliński i Olewiński i każdy z nich na swoją rękę wykonał
przekład metody Gabelsbergera; zapewne do czynności tej nie mało
zachęcił ich istniejący już wtedy wyborny przekład stenografii
wspomnionej metody dla języka czeskiego „Tesnopis,„ z którego też obaj
owi autorowie wiele korzystali. Wydaniem swych książek każdy z
wymienionych założycieli stenografii w Galicyi położył podwalinę do
dalszej działalności na tem polu: stanęli oni na czele dwóch
stowarzyszeń, mających na celu rozkrzewianie znajomości stenografii,
otworzyli publiczne wykłady, oraz założyli dwa organy stenograficzne.
Tak gorliwe zajęcie się dziełem, rokowało jak najpomyślniejsze
rezultaty, nieszczęście jednak mieć chciało, iż do tych zacnych
pierwotnych zamiarów przymieszać się zaraz musiało między pp. prezesami
źle zrozumiane współzawodnictwo i antagonizm, które nie do rozkrzewienia
sztuki i obudzenia zamiłowania ku niej, lecz do zatamowania jej rozwoju
i zniechęcenia adeptów doprowadziły. Zbytecznem byłoby opowiadać tu
wszystkie przejścia tych stowarzyszeń, nadmienimy tylko, iż p. Olewiński
zmuszony został skandalicznie przez własnych uczniów do usunięcia się z
prezesowstwa, p. Poliński zaś wyczerpawszy wszystkie własne fundusze,
złamany doznawanemi przykrościami i niepowodzeniem, postanowił sam
porzucić stanowisko, na którem z takim pożytkiem dla rozwoju sztuki
walczył, i dziś, o ile wiemy, zamierzył skruszyć ołówek stenografa,
który go tyle trudów kosztował.

Te kilka słów widzieliśmy się zniewoleni wypowiedzieć jako nieodzowne
objaśnienie stanu sztuki stenograficznej w Galicyi, i jako wstęp do
zamierzonego tu rozbioru najnowszych książek polskich w dziedzinie
stenografii. Dziś ograniczymy się na dziełku, którego tytuł położyliśmy
na czele niniejszego przeglądu.

Odczytawszy tytuł tej broszurki o kilkunastu stronnicach druku i kilku
tablicach autografowanych, sądziliśmy, iż znajdziemy w niej system
oryginalny, tymczasem otwarłszy dziełko, spotykamy w niem znów
usiłowanie nowej przeróbki Gabelsbergera. Autor powiada w przedmowie, iż
z praktyki przekonał się, że ani system p. Olewińskiego, ani p.
Polińskiego nie odpowiada warunkom skoropisma i naturze naszego języka,
że wspomnieni przekładcy Gabelsbergera zbyt niewolniczo trzymali się
niemieckiego mistrza i przez to systemy ich, stały się trudnemi do
„wyuczenia i pismo niezrozumiałym, nieczytelnem. Wyższość wszakże
przyznaje p. Suchecki systemowi p. Polińskiego.

Celem więc pracy p. Sucheckiego jest zreformowanie dotychczasowych
przekładów Gabelsbergera na język polski, przez wprowadzenie znaków
osobnych na każde brzmienie naszego języka, przez zniesienie wymaganego
dotąd położenia głosek względem linii, a tem samem zrozumialszego i
łatwiejszego do odczytania sposobu pisma. Zapewnia p. S., iż systemu
jego wyuczyć się można w dziesięciu godzinach, i w tyleż czasu nabyć
biegłości w pisaniu. Dziwimy się jaki cel mogą, mieć podobne
przechwałki. Każdy uprawiający stenografią wie dobrze, iż istotnie
biegła wprawa mechaniczna okupuje się miesiącami a nawet latami pracy, a
nie kilku godzinami. Piszący niniejszy artykuł miał sposobność na sobie
i na kilku innych osobach prawdę tę dostatecznie stwierdzić.

Ale przystąpmy do samej treści pracy p. S. i zobaczmy,o ile powiodła mu
się założona poprawa systemów pp. Olewińskiego i Polińskiego.

Autor w pisemku swem traktuje tylko pisanie wyrazów, co do skróceń zaś
odsyła do dzieł dwóch wymienionych stenografów polskich.

Najprzód widzimy, że p. S. popadł w błąd ten sam, który zarzuca
dotychczasowym twórcom stenografii polskiej, zamierzył bowiem w piśmie
swem ujawnić każdy dźwięk osobnym znakiem: tymczasem powiedzieć można,
że głoski: a, z, ł, l, oznaczył jednym i tym samym prawie znakiem;
jednym powiadamy, bo mała, niewyraźna różnica nie da się w szybkiem
piśmie ołówkowem uwydatniać. Toż samo powiedzieć można o znakach: *k* i *g*,
*ś* i *ź*, *o* i *ą*, *c* i *dz*. W ogóle alfabet p. S. nie wytrzymuje bezstronnej
krytyki: autor wprawdzie zboczył od dogmatu Gabelsbergera, ale też nie
usunął trudności zastosowania go do potrzeb naszego języka; poprzekładał
tylko i pomącił znaki systematu niemieckiego i nic więcej.

Dalej i innych wad swych poprzedników nie uniknął p. S., pomimo iż to
naznaczył za cel swej pracy i ku temu układał nowy alfabet. Zarzuca np.
p. S. panu Polińskiemu, iż w piśmie jego niema różnicy między warta i
wrata; pytamy się zaś p. S. czy podług jego pisowni wyrazy: ten, cena
nie mogą również być przeczytane jako: tne, cna? Sądzę, że wad tych
najlepsza nawet stenografia w zupełności uniknąć nigdy nie zdoła, bo
opuszczając dla pośpiechu samogłoski lub je tylko symbolizując, liczyć
zawsze wiele musi na biegłość i domyślność odczytującego. Trudno z
oderwanego wyrazu napisanego stenograficznie (nawet wedle pisowni p. S )
domyślić się, czy napisano: bok, czy też bąk, łatwo jednak dojść
prawdziwego znaczenia, gdy wyraz stoi wśród innych. Kto chce wyraziście
pisać i nie omylić się w czytaniu, może tego, lubo ze szkodą pośpiechu,
dokonać tak dobrze pismem p. Olewińskiego jak i p. Polińskiego,
wypisując dokładnie jedna koło drugiej spółgłoski i samogłoski, co się
też w imionach własnych lub innych wyrazach wymagających dokładności,
zwykle czyni. Trudność wykonywania osobnych drzeworytów wstrzymuje nas
od poparcia słów naszych kilkoma piśmiennemi przykładami.

Oceniając dobre chęci autora w przyłożeniu się do ulepszenia naszej
stenografii, zmuszeni wszakże jesteśmy wyznać, iż w istocie autor nic
trafnie nie zmienił i nie ulepszył z dotychczasowych prac Polaków nad
stenografią Gabelsbergera: stworzył pismo bardziej oddalone od
niemieckiego pierwowzoru, rozciąglejsze, żmudniejsze i posiadające te
same wady, co systemy dotychczasowe.

Za szczęśliwsze ulepszenie uważamy nowy zmieniony system p. Polińskiego,
bo ten oparty jest na studyach i na praktyce kilkoletniej; żałujemy
tylko, iż p. Poliński nie wydał dotąd drukiem tego poprawnego kursu.
Dowiadujemy się nakoniec, że p. Jackowski, uczeń szkoły p. Olewińskiego
wydał obecnie obszerną książkę, której przedmiotem jest znów nowy
przekład Gabelsbergera. O wartości pracy tej nic dotąd wyrzec nie
możemy, po przejrzeniu zaś jej dokładnem i sprawdzeniu w praktyce zasad
tam podanych, nie omieszkamy zdania naszego w tym względzie w następnym
przeglądzie wypowiedzieć.

*Leopold Mikulski*


