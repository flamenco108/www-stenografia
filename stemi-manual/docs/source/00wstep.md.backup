# Wstęp

## Czym jest stenografia?

Stenografia - pismo stenograficzne to metoda szybkiego pisania odręcznego wykorzystująca specjalnie zaprojektowane znaki pisma, symbole lub skróty do reprezentowania więcej niż pojedynczych głosek, czyli sylab, słów, związków frazeologicznych lub nawet całych zdań. Jest to sposób pisania szybko i wydajnie, pozwalający osobie dobrze przeszkolonej w metodzie (systemie stenograficznym) pisać z prędkością bieżącej mowy. Stenografia jest często używana przez sekretarki, dziennikarzy i reporterów do robienia notatek podczas wywiadów, konferencji prasowych, rozpraw sądowych itp, w których ważna jest szybkość i rzetelność notatek. Istnieje wiele różnych systemów stenograficznych o różnych zestawach znaków, znaczników i metod skracania. Tradycyjne systemy stenograficzne służą do pisania na papierze za pomocą ołówka lub długopisu, ale nowoczesna technologia umożliwiła stosowanie stenografii również na urządzeniach cyfrowych.

Więcej na ten temat można przeczytać na stronie https://stenografia.pl, a konkretnie [TU](https://stenografia.pl/stenografia/#stenografia---co-to-jest)

### Stenotypia czyli stenografia maszynowa

Stenotypią nazywać będziemy systemy gromadzące techniki służące stenograficznemu pisaniu z zastosowaniem klawiatury. W przeważającej większości wypadków oznacza to oczywiście specjalnie zaprojektowaną klawiaturę i dostosowane do niej metody.

Współczesna stenotypia jest ściśle związana z natychmiastowym tłumaczeniem przez komputer na tekst zapisany w alfabecie łacińskim (lub innym dla danego języka) i uzyskaniem natychmiastowego stenogramu niemal w gotowej formie, prawie nie wymagającej dodatkowych poprawek.

Więcej na ten temat można przeczytać w artykułach o stenotypii na [stronie https://stenografia.pl](https://www.stenografia.pl/kategorie/stenotypia/page/2/), a w szczególności [TU](https://www.stenografia.pl/blog/2010-12-04_wprowadzenie-do-stenografii-maszynowej/) oraz [TAM](https://www.stenografia.pl/blog/2011-07-08_stenografia-maszynowa-stenotypia-inauguracja/). 

## Krótka historia stenografii

[Stenografia](https://pl.wikipedia.org/wiki/Stenografia) zaistniała już w starożytności najpierw z potrzeby protokołowania obrad demokratycznych zgromadzeń i oparta była o wcześniejsze prace skrybów (urzędników trudniących się pisaniem dokumentów) zmierzające do maksymalnego uproszczenia istniejącego pisma. Za pierwszy kompletny system stenograficzny uznaje się *tachygrafię* lub *znaki tyrońskie* autorstwa [Marka Tuliusza Tyrona](https://pl.wikipedia.org/wiki/Tyron). Używane były one bez mała przez tysiąc lat, ich ślady pozostają do dziś w niektórych alfabetach europejskich (np. znak *&* i niektóre inne znaki specjalne). 

Pod koniec średniowiecza stenografia na krótko straciła na popularności, by gwałtownie się odrodzić w XVI wieku za sprawą większej dostępności archiwów po [Imperium Romanum](https://pl.wikipedia.org/wiki/Cesarstwo_Rzymskie), wielkiej popularności kazań protestanckich kaznodziejów, sztuk teatralnych oraz demokratycznych przemian w brytyjskim systemie politycznym. Ocenia się, że przez następne 300 lat tylko w obszarze anglojęzycznym [zaprojektowano i używano ponad 400 różnych systemów stenograficznych](https://en.wikipedia.org/wiki/List_of_shorthand_systems).

Więcej na ten temat można przeczytać też [na stronie https://stenografia.pl w artykułach o historii tej sztuki](https://www.stenografia.pl/historia_powszechna/).

W XIX wieku, wraz z rozwojem industrializacji, nastąpił [wynalazek i rozwój stenotypii](https://en.wikipedia.org/wiki/Stenotype), począwszy od [Karla Dreisa](https://en.wikipedia.org/wiki/Karl_Drais), aż do XX wieku, gdy [Ward Stone Irelnand](https://www.stenograph.com/history-writers) w USA (a [Marc Grandjean](https://fr.wikipedia.org/wiki/Marc_Grandjean) we Francji) stworzył wzór maszyny i klawiatury używanej do dziś.

Stenografia dziś stopniowo zanika. Przede wszystkim dlatego, że nie jest łatwa, jej opanowanie wymaga kilku miesięcy pracy, a potem regularnego treningu, co pociąga za sobą trud, a korzyści w postaci np. możliwości lepszych zarobków brak. Technika biurowa zatem ewoluowała w takim kierunku, aby zapotrzebowanie na stenografów zniknęło. W aktywnym użyciu pozostaje w niektórych parlamentach (np. Niemiec, Brazylii) oraz firmach azjatyckich. 

Stenotypia jest wciąż używana do protokołowania rozpraw sądowych w wielu krajach (np. w USA, Brazylii, Hiszpanii, Francji), a także w parlamentach (np. Argentyny, Peru, Chile, Włoch)


## Dlaczego SteMi?

Stenografia pozostaje użyteczną umiejętnością, której można się nauczyć i używać dla własnej korzyści. Przemiany w technologii wymagają jednak, aby system stenograficzny był możliwie: 

 - prosty, tj. pozwalał się nauczyć go w możliwie krótkim czasie,
 - stopniowy, tj. umożliwiał pogłębianie umiejętności od bardzo podstawowych po wysoce zaawansowane w kolejnych stadiach biegłości,
 - podobny do pisma, którego wszyscy uczą się w szkole, aby wykorzystywać współczesne nawyki i narzędzia piśmiennicze,
 - mało wymagający graficznie, pozwalający bez szkolenia z [kaligrafii](https://pl.wikipedia.org/wiki/Kaligrafia) swobodnie się nim posługiwać,
 - wygodny zarówno dla prawo- jak i leworęcznych,
 - jak najłatwiejszy w odczycie, nawet z uwzględnieniem potencjalnej straty w szybkości pisania.
 
Z uwzględnieniem powyższego powinien oferować widoczne korzyści w postaci łatwości pisania dużych ilości tekstu (studenci wciąż muszą dużo notować i raczej nie zmieni się to w przewidywalnej przyszłości) ze znacznie większą prędkością bez zmęczenia ręki. Nie musi natomiast oferować prostej drogi do osiągnięcia prędkości tzw. parlamentarnej, tj. możliwości dosłownego notowania szybkiej mowy.

System stenografii pisma odręcznego SteMi został zaprojektowany zgodnie z powyższymi postulatami.

Mam oczywiście świadomość, że użyte rozwiązania wcale nie musza być najlepsze z możliwych. Udostępniam zatem system SteMi w formie otwartej wszystkim, którzy zechcą go użyć. Liczę też na to, że jeżeli ktoś odkryje w nim błędy lub wynajdzie jakieś lepsze metody, to się tym [ze mną podzieli i w ten sposób udoskonali system SteMi](https://www.stenografia.pl/blog/2022-11-20-stenografia_stemi_j/).